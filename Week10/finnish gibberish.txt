


language: Finnish









SVINHUFVUDIN KERTOMUKSET SIPERIASTA



Toimittanut



Erkki Räikkönen









Helsingissä,

Kustannusosakeyhtiö Otava,

1928.









SISÄLLYS:



Alkusanat.

Kotkaniemi.

Maailmansota.

Kasanskijn kirje.

Virastaerottaminen.

Ratkaisevia päiviä.

Luumäen käräjät ja vangitseminen.

Vankina Viipurissa.

Karkoitusmääräys.

Kaunis esimerkki.

Häät vankilassa.

Lähtö Viipurista.

Pietarissa.

Siperiaan.

Tomskissa.

Talvitiellä.

Jouluaatto.

Yksin.

Tymskojessa.

Kylän asukkaita.

Semeshko.

Ostjakkeja vierailulla.

Ryssänpappi.

Posti.

Narymin-matka.

Synkkiä viikkoja.

Ihana kevät.

Jälleen Tomskissa.

Puolison lähdettyä.

Kolyvan.

Pastori Hörschelmann.

Siperian luontoa.

Tuttavia ja retkeilyjä.

Saksalaisia karkoitettuja.

Obin lautalla.

Mooseksenuskolaisia.

Simbirsk.

Kolyvanin venäläiset.

Kirjallisia iltoja.

Ellen tervehdyskäynnillä.

Eino Heinonen.

Joulu 1915.

Jääkärien lähetti.

Metsästysmatkoilla.

Vaarallinen kirje.

Ellen ja Eivind.

Maanviljelyspuuhissa.

Tervehdys Tymskojesta.

Syntymäpäivät.

Vapautus.

Venäjän halki.

Pietarin vieraana.

Suomeen.

Juhlavieraana Viipurissa.

Kotona Kotkaniemessä.

Valtaisa vastaanotto Helsingissä.

Suuri kansalaisjuhla.

Isien maassa.









ALKUSANAT.





Käydessäni marraskuussa ennen itsenäisyytemme kymmenvuotispäivää

ensimmäisen valtionhoitajamme, senaattori P.E. Svinhufvudin kodissa

Kotkaniemessä tuli mieleeni ajatus, että olisi sittenkin tavalla tai

toisella saatava merkityksi muistiin niitä vaiherikkaita tapahtumia

oikeus- ja itsenäisyystaistelustamme, joihin Svinhufvudin nimi niin

kiinteästi liittyy. Olin jo silloin erinomaisen hyvin tietoinen siitä,

ettei Svinhufvud suostuisi itse niitä kirjoittamaan. Hänellehän oli

monta kertaa aikaisemmin ja useammalta eri taholta tehty asiassa

ehdotuksia, joihin hän oli kuitenkin vastannut kieltävästi. Ajattelin

silloin, että hän ehkä suostuisi _kertomaan_ muistelmiaan ja antaisi

jonkun toisen niistä kirjoittaa. Tämä ajatus esitettiin hänelle

Helsingissä Itsenäisyyden Liitossa ennen mainittua itsenäisyyspäivää.

Muutamaa viikkoa myöhemmin hän antoikin myönteisen vastauksen

esitettyyn pyyntöön suostuen kuitenkin kertomaan ainoastaan

Siperiaan-karkoituksestaan, jonka vaiheita suuri yleisö tuntee kaikkein

vähimmin.



Näin syntyneessä Svinhufvudin Siperian-matkan kuvauksessa käy johtavana

lankana hänen oma kertomuksensa, joka on pikakirjoituksella merkitty

muistiin. Sitä olen täydentänyt monin lisäpiirtein, erityisesti

arkistotutkimuksin ja sanomalehdistön tarjoamin lisin, joita kuitenkin

eräistä syistä olen käyttänyt rajoitetusti. Niinikään olen saanut

erittäin arvokkaita tietoja useilta henkilöiltä, joiden nimet

liittyvät kirjan sisällykseen. Parhain tietolähteeni on kuitenkin

ollut pastorinrouva Johanna von Hörschelmannin päiväkirja, jossa

täsmällisesti ja hauskasti kuvataan sitä aikaa, jonka Svinhufvud

vietti Kolyvanissa. Pastori von Hörschelmannin ystävällisellä avulla

ja luvalla olen myös runsaasti lainaillut sen merkintöjä sellaisinaan,

niitä kuitenkin saksankielisestä alkuperäisestä tekstistä lyhennellen.



Kirjan sisällyksen vaatimusten mukaisesti olen saattanut sen

kauttaaltaan kertovaan muotoon. Olenpa myös siellä täällä pyrkinyt

elävöittämään kertomusta pienin luonnonkuvauksin. Runsaslukuiset

valokuvat, joita olen eri tahoilta hankkinut, samoinkuin muutamat

mukaan liitetyt kartat, voinevat ehkä niinikään lisätä lukijan

mielenkiintoa ja havainnollistaa kirjan sisällystä.



Maailmansodan ja viimeisten sortovuosien synkkää taustaa vastaan

nähtynä on Svinhufvudin esiintyminen kaikkein voimakkain vastalause

Venäjän silloista politiikkaa vastaan. Tämän vastalauseen hän teki

periaatteittensa mukaan, joiden puolesta taistellessaan hän joutui

Siperiaan 27 kuukaudeksi. Mutta oikeus, josta hän ei tinkinyt, voitti,

ja hän palasi kotiin, niinkuin oli lähtiessään ennustanut:



— Jumalan ja Hindenburgin avulla!



Helsingissä marraskuussa 1928.



_Erkki Räikkönen_.









KOTKANIEMI.





Kivijärvi olisi tahtonut viedä vetensä suoraan Suomenlahteen, mutta

Salpausselkä oli kiertänyt selkänsä joka puolelta sen eteen. Silloin

oli Kivijärvi lähtenyt viemään vesiään länteen, mutta Salpausselkä oli

kiiruhtanut edellä ja laittanut salpansa sielläkin eteen. Oli juostu

kuin kilpaa Kivijärven vesien yhä ohetessa ja viimein väsyessä kapeiksi

jokijärviksi.



Olisivathan Kivijärven vedet Jänköjärviä myöten yli pienen kannaksen

päässeet Saimaan ja Vuoksen kautta Laatokkaankin, mutta Kivijärvi ei

uskaltanut lähteä siihen suuntaan, sillä siellä oli edessä Imatra,

johon sen laineet olisivat pirstautuneet tuhansiksi pisaroiksi.



Kivijärvi ja Saimaa olivat samaa järveä, ennenkuin kapea kannas kohosi

veden alta niiden väliin, mutta Kivijärven vesi on vielä kirkkaampaa

kuin Saimaan. Kun aurinko kuumentaa järven pintaa ja tyynnyttää sen

jonakin kesäisenä päivänä peilikirkkaaksi, silloin kuultaa hiekkapohja

sen alta metrien syvältä. Aurinkoisena keskipäivänä näyttävät sen

kiviset rannatkin niin puhtailta, että tuntuu, kuin tuuli ja laineet

olisivat olleet kilpaa niitä valkaisemassa.



Lemin puolella on heinikkoisia järvenrantoja, lepikolta ja lainehtivia

viljapeltoja. Sen vesillä soutavat sunnuntaisin kirkkovenheet lahden

poukamaan, jonka pinnalla kirkonristi kimaltelee ja jonka rannoille

kuuluu aamukellojen soittoa. Mutta Luumäen kirkolle ei päästä venhein,

sillä Salpausselkä sulkee tien. Se kulkee aivan Kivijärven rantaan

kiinnipainautuneena ja jättää kirkon kauaksi toiselle rinteelleen.



Salpausselän harjalla kasvaa solakkaa mäntymetsää, mutta kuivien

kanervikkojen ja harmaiden poronjäkälien keskeltä. Suotkin näyttävät

kaatuneine puunrunkoineen yhtä karuilta kuin Lapissa. Tasaiselta

Helsingin ja Viipurin maantieltä, joka kulkee harjun selkää, näkee

metsässä jättiläiskiviä tuon tuostakin. Kivijärven saaret ja rannat

niinkuin pohjakin ovat kiviä täynnään.



Samoinkuin Lapin Inarissa on Kivijärvessäkin 99 saarta. Ne ovat niin

karuja, ettei kukaan ole uskaltanut mennä niihin asumaan, ei ainakaan

eteläisten vesien saariin, joita Salpausselkä on muovaillut mielensä

mukaan. Sorsatkaan eivät ole ryhtyneet Kivijärven etelärantoihin

pesimään. Mutta Lemin puolen vesissä ne uivat ja pesivät mielellään.

Salpausselän-puolisissa saarissa pesivät vain yksinäiset kalalokit,

jotka päivisin istuvat rantakivillä ja katselevat ahvenheinien

huojuntaa.



Yttsaaren ja Parkkisaaren välistä pistää Kivijärveen leveä ja lyhyt

niemi, jonka pää ohenee kapeaksi rantakivijonoksi. Niemen molemmin

puolin kiertävät kaarevat lahdenpoukamat, jotka sen kärjen taa

päästyään muuttuvat kauniiksi hiekkarannoiksi. Mutta rantakivijonon

päässä on pieni entinen venhesaari, jonka rannoilta hiekkarannat

näkyvät yht'aikaa. Tämän niemen, jonka lahdenpoukamat kaartavat

kuin linnun siivet ja jonka rantakivijonon kärjessä on Koppolniemen

pienoissaari, ovat sukupolvet ennen meitä nimenneet Kotkaniemeksi.



Mäennyppylän takaa tulee eteen punainen portti, jonka luota paistavat

jo vastaan kartanon valkeat seinät. Portin ja maantien välissä kasvavat

isot männyt harvassa, mutta metsänä silti, ja niiden välissä kiertävät

leveät metsäpolut, jotka ovat tallautuneet koviksi ja juurikkaisiksi.



Portilta tulevat jo koivut ja kuuset vastaan näyttämään tietä pitkin

pihamaata Kotkaniemen pääovelle. Koivuja kasvaa myös kartanon

puutarharinteellä, jonka maat viettävät Kivijärveen. Rantapolun päässä

on pieni, leppien ja pihlajoiden rannasta erottama sauna, jonka siniset

savut kiertelevät Kivijärvelle joka lauantai-ilta ja kaartavat joskus

tuulen mukana kartanollekin. Silloin lehahtaa tuttu saunantuoksu

sieraimiin ja tuo mieleen vastat ja löylyt.



Ulkorakennukset ovat pihan metsänpuolisella sivulla aivankuin piiloon

pyrkimässä. Siellä ovat tallit, navetat ja halkovajat ja niiden takana

kanala, mutta etu vierellä on parihuoneinen pieni renkitupa. Samassa

rivissä seisoo kartanon kanssa pihan sivussa punainen metsähuvila kuin

valkean kartanon pieni tytär.



Kartanopihalta aukeaa Kivijärvelle ihana näköala. Edessä näkyy

Parkkisaari niemineen ja pienine tytärsaarineen, mutta kauempana on

Petäjäsaari ja sen takana Rapasalo. Koppolniemen kärjen kohdalla

on Yttsaari ja sen takana kaunis Sarviniemi, joka on kuin saari

kapeine, rantaan yhdistyvine venhekannaksineen. Sen päässä on ohut

hietikkoniemi, jonka suuntaa tuulet aina kääntelevät mielensä mukaan,

milloin sarveksi itään, milloin sarveksi länteen päin. Kotkaniemen

hiekkaiselta uimarannalta, saunan takaa, näkyy kapea Haapaniemi. Mutta

Sarviniemen ja Haapaniemen väliltä näkyy vain saaria loppumattomiin,

eikä Kivijärvi pääse leventelemään vesiään suuriksi seliksi. Edessä

oleva Kotkanselkäkin on avoimilla kohdillaan vain kilometrin, parin

levyinen, vaikka Kivijärvi itse on kaksikymmenkilometrinen kaikille

suunnille.



Kun Kivijärveltä nousevat synkät ukkospilvet ja aurinko luisuu

niiden mustaan reunaan, silloin valahtaa taivaalta ihmeen kaunis ja

sadunomainen valaistus yli Kotkaniemen. Koivujen pitkät oksat riippuvat

hopeanhohtoisina, ja Kivijärven pinta värähtelee sadetta odottaen.

Mutta kun pilvet ovat purkaneet vihansa, kimaltelevat sadepisarat

lehdissä ja odottelevat jälleen aurinkoa.



Kotkaniemen valkea kartano on kuin linna Salpausselällä, jonka

viereisiä rantoja Kivijärvi hyväilee ja jolle mäntymetsä huojuu

surujaan ja ilojaan. Se on kuin linna senkin takia, että sitä

ympäröivät kivet ja kalliot, joiden lomiin koivut ovat tunkeneet

juurensa syvälle Suomen multaan.



       *       *       *       *       *



Olen nähnyt, kuinka kevät on tullut kauniiseen Kotkaniemeen ja tuonut

mukanaan valkeat yöt. Aamuisin ovat pihakoivut seisseet vihertävissä

silmikoissaan ja päivänpaisteessa levitelleet lehtiään. Pihalle on

aurinko yhtäkkiä nostanut matalan ruohon, ja kun sitä nyt katselen,

tuntuu kuin se olisi ollut siinä aina, jo ennenkuin lehdet tulivat

puihin. Päivät ovat pidenneet juhannukseksi ja alkaneet jälleen

kallistua syksyyn. Mutta sitä ennen on kesä keikkunut niityillä ja

metsissä ja saanut mansikat kypsymään.



       *       *       *       *       *



Sinä kesänä, jolloin maailmansota syttyi, asui Kotkaniemen kartanossa

Lappeen tuomiokunnan tuomari _Pehr Evind Svinhufvud_. Tämän sodan

aattona taivas kuumotti öisinkin ilmivalkeana. Ja kun tähdet

ilmestyivät yläilmoihin, oli maailmansota jo aloittanut hirmuisen

leikkinsä ihmiskohtaloilla.



Kotkaniemen isäntä oli jo muutama vuosi sitten täyttänyt 50 vuotta.

Näin hän oli saavuttanut uuden merkkipylvään sillä ihmeellisellä

tiellä, jota me ihmiset sanomme elämäksi, mutta jonka suuntaa me emme

tiedä emmekä voi kartasta katsoa. Sen kahden puolen oli Suomessa

eletty taistelun aikoja. Vuodesta toiseen oli Svinhufvud istunut

puhemiehenä eduskunnassa, joka silloin johti puolustustamme Venäjää

vastaan. Mutta maailmansodan aattona oli hän tuomarinpöytänsä takana

tuomiokunnassaan, johon silloin kuuluivat Valkealan, Luumäen, Lappeen,

Lemin, Taipalsaaren, Savitaipaleen ja Suomenniemen pitäjät.



Svinhufvud oli valinnut asuinpaikakseen Luumäen pitäjän, josta hän osti

Kotkaniemen kartanon vuonna 1908. Sen oli rakennuttanut ja paikan sille

valinnut Lappeen tuomiokunnan edellinen tuomari, laamanni Alfred Thomé.

Tämä asui ensin 10 vuotta Lauritsalassa, mutta kun olo siellä kävi

levottomaksi kasvavan liikenteen takia, päätti hän muuttaa johonkin

sopivaan ja kauniiseen paikkaan tuomiokunnassaan. Pitkän etsiskelyn

jälkeen hän päätyi Luumäen Kotkaniemeen, johon pari vuotta ennen tämän

vuosisadan alkua rakennutti itselleen kartanon.



Kotkaniemen maita viljeli maailmansodan ensi vuonna isäntärenki Reetu

Virtanen. Hän nousi varhain aamuisin ja kiiruhti pellolle palaten vasta

iltamyöhällä. Hänen haltuunsa sai rauhassa uskoa viljelykset, sillä hän

hoiti niitä niin tunnollisesti, kuin ne olisivat olleet hänen omiaan.

Talouspuolella askaroi uskollinen Alma Kottelin, joka oli tullut taloon

jo vuotta ennen Kotkaniemen ostamista. Hänestä oli vuosien mittaan

tullut kuin perheen oma jäsen.



       *       *       *       *       *



Juhannusaattona ennen maailmansotaa, auringon uppoutuessa Kivijärven

kalvoon ja kokkotulien syttyessä sen rannoille, luisui Kotkaniemen

hiekkarannalta juhannusvenhe järvenselälle saariin ja saarten taa.

Ellen Svinhufvud, Kotkaniemen kartanon rouva, näki ympärillään tyynen

Kivijärven, jonka pintaan ei kuvastunut ainuttakaan pilvenhattaraa,

hän näki venheessä oman perheensä kesän ja koivujen keskellä ja kuuli

juhannuskokoilta iloista laulua. Vain Kotkaniemen isäntä oli poissa.

Hän oli kaukana Saksanmaalla, Nauheimissa, kylpemässä ja hoitamassa

terveyttään sen taudiniskun jälkeen, joka jo keväällä oli häntä

kohdannut. Vasta juhannuksen jälkeen odotettiin häntä kotiin saapuvaksi.









MAAILMANSOTA.





Suomessa olivat katseet viimeisinä vuosina ennen maailmansotaa

suunnattuina tiukasti vasten Venäjää, jonka yltyvää intoa oikeuksiemme

hävittämiseksi seurattiin tuskan tuntein ja jota vastaan kaikki voimat

koottiin. Aseeton oikeustaistelumme oli niin vallannut mielemme,

ettemme kuulleet todellisten aseitten kalsketta Euroopasta, missä

poliittiset ja taloudelliset ristiriidat olivat kärjistyneet sodan

partaalle. Niinpä yllättikin maailmansota koko kansamme, joka elokuun

alkupäivinä oli aloittanut viljankorjuun.



Helsingissä sammuivat valot, ja omituinen tuskallinen pimeä peitti

kadut. Heikot lyhdyt näyttivät sinisten lasiensa lävitse tietä

öisinkin, mutta syksyn pimetessä muuttuivat niiden valot yhä

oudommiksi. Raitiotievaunut tuntuivat tulevan kadunkulmien takaa

kuin jostakin maan alta. Niiden kimeä soittokin kuului kummallisen

hiljaiselta, aivankuin ne olisivat pelänneet, että se olisi kantanut

sotanäyttämölle. Kivitalot seisoivat pimeinä kuin vankilain muurit, ja

niiden ikkunain edessä riippuivat mustat verhot. Hätääntyneitä ihmisiä

kiiruhti kaduilla peläten joka hetki laivasto- ja ilmahyökkäyksiä.

Rautatientorilla seisoi öisin ihmisiä pitkissä jonoissa odottamassa

vuorojaan pakeneviin aamujuniin.



       *       *       *       *       *



Vapaaherra Adolf von Bonsdorffille, Svinhufvudin parhaimmalle

ystävälle, maailmansota ei ollut aavistamaton. Jo edellisenä vuonna

Kotkaniemessä käydessään hän oli ennustanut suuren kansaintaistelun

olevan lähellä. Hän teroitti mieliin sitä, mitenkä tarpeellista meidän

olisi jo edeltäkäsin valmistautua tuleviin tapahtumiin. Sodan syttyessä

olisi kaikki voimat keskitettävä saksalaisten avustamiseen ja sitä

tietä pyrittävä kokonaan irti Venäjästä.



Kun maailmansota vuotta myöhemmin virisi kuin kulovalkea yli Euroopan,

kiiruhti Adolf von Bonsdorff heti ensimmäisten sodanjulistusten jälkeen

kirjoittamaan Svinhufvudille kirjeen, jossa hän peitetyin sanoin esitti

toistamiseen ajatuksensa yhteistoiminnasta Saksan kanssa saapuen kohta

senjälkeen henkilökohtaisesti asiasta neuvottelemaan.



       *       *       *       *       *



Adolf von Bonsdorffin käynneistä Kotkaniemessä Svinhufvud kertoo:



— Muistelen, että Bonsdorff jo vuotta ennen maailmansotaa kävi

kerran täällä Kotkaniemessä ja otti puheeksi tulevan sodan. Hän

kertoi, että saksalaiset käyvät jo vähän vakoilemassa ja tutkimassa,

minkälaiset olot täällä ovat ja kuinka täällä voisi menestyksellisimmin

toimia. Bonsdorff sanoi jo silloin, että meidän pitää auttaa oikein

voimakkaasti saksalaisia, jos sota vain tulee. No, siitä oltiin

yksimielisiä, että kunhan vain apua jostakin saadaan, niin kyllä ryssät

ajetaan pois. Ne olivat jo rikkoneet niin paljon meitä vastaan, että

meidän lakiemme mukaan ne olivat menettäneet kaikki oikeutensa tähän

maahan.



Sodan alussa Bonsdorff kirjoitti kirjeen, jossa hän puhui

jänisjahdista. Kun oli sensuuri, piti käyttää vertauksia. Minä ymmärsin

kirjeen hyvin ja vastasin, että tuuma on oivallinen. Sitten tuli

Bonsdorff tänne Kotkaniemeen. Muistan, kuinka me kävelimme tuolla Hovin

raiteilla ja peltojen puolella ja neuvottelimme yhdessä näistä asioista.



Oli puhetta siitä, että täällä pitäisi ryhtyä toimintaan saksalaisten

hyväksi. Jos vain voitaisiin, ja sikäli kuin voitaisiin, pitäisi pyrkiä

myös aktiivisempaan osanottoon maailmansotaan. Mutta siihen aikaan ei

vielä ollut kuitenkaan mitään tietoa mahdollisuuksista.









KASANSKIJN KIRJE.





Sotasyksy tuli itätuulen mukana. Kivijärven päällä ajelehtivat

viikkokausin harmaat pilvet ja satoivat tihuttivat alinomaa. Päivät

pakenivat ja yöt pitenivät.



Soivarin Manu ajoi postimiehenä polkupyörällään ja sadetakkinsa

turvissa asemalle melkein joka päivä ja tuli Kotkaniemeen

säännöllisesti samaan aikaan. Sanomalehtiä ja kirjeitä tuli aina,

mutta Manusta ne näyttivät niin samanlaisilta ja yksitoikkoisilta

kuin itse sateet ja syksy. Ihmetteli hän kuitenkin, että juna toi

joskus useampiakin kirjeitä Kotkaniemeen ilman postimerkkiä. Olisihan

sentään kuulunut tavallisiin kirjeisiin pieni merkki maksuksi Manunkin

vaivoista, kun sai kaikki syyssateetkin pujotella pyörällään maantien

lätäköiden lomitse toisten postien kanssa. Nyt ne sensijaan kulkea

keljuttelivat ilmaiseksi junissakin.



Kun Svinhufvud kerran — oli jo lokakuun 7:s päivä — palasi matkalta

kotiinsa, oli hänen työpöydällään yksi noita postimerkittömiä kirjeitä,

joita Manu aina katseli niin vierovin silmin. Sen sisällyksen luettuaan

hän ajatteli heti:



— Nyt se katkesi!



Kirjeessä pyysi prokuraattori K. Kasanskij lyhennysotetta eräästä

kihlakunnanoikeuden pöytäkirjasta, venäläinen mies, joka vastoin

lakejamme oli asetettu niitten korkeimmaksi valvojaksi meillä.



Svinhufvudin kohtalokasta kielteistä päätöstä olla lähettämättä

mainittua lyhennysotetta seurasi pitkä odotusten kuukausi, jonka

kuluessa mitä erilaisimmat mahdollisuudet tulevasta ryssäntuomiosta

risteilivät päässä. Virastaerottaminen tuntui miltei varmalta, mutta

raahaaminen Venäjän vankiloihinkaan ei tuntunut sekään mahdottomalta.

Kotkaniemi oli siis uhattu ja isännän virka vaarassa.



Kerran ennenkin olivat ryssät riistäneet viran Svinhufvudilta. Se

tapahtui siihen aikaan, kun Suomea hallitsi venäläinen satraappi

Bobrikoff. Taistelussaan hänen sortomääräyksiänsä vastaan kaatui

Turun hovioikeuskin, jossa Svinhufvud silloin oli asessorina. Mutta

Bobrikoff sai surmansa ja oikeus pääsi voitolle. Tuosta ensimmäisestä

viranmenetyksestä oli nyt kulunut jo enemmän kuin vuosikymmen, ja sen

aikana oli taivaalle kasaantunut taasen mustia pilviä. Silloin oli

ollut Bobrikoff, mutta nyt oli Seyn. Vain nimissä oli ero, vaikka

Bobrikoff olikin pontevampi ja vaarallisempi kuin Seyn.



Viekööt viran, hävittäkööt kodin, raahatkoot vaikka vankiloihinkin,

mutta nöyrästi alistuen ei Suomi sentään koskaan luovu oikeuksistaan,

sillä olihan nyt kysymys koko kansan elämästä. Kun Venäjä saisi

riistetyksi meiltä isiemme lait, tulisi se uudelleen ja veisi meiltä

äidinkielemmekin. Tuomarien velvollisuus oli osoittaa kansalle

uhkaava vaara ja näyttää sille esimerkillään, miten Suomen oikeuksia

oli puolustettava. Sykähti kuitenkin oudosti sydämessä ajatellessa,

etteivät vaimo ja omaiset aavistaneet mitään. He istuivat siinä pöydän

ääressä lampun valossa yhtä rauhallisina ja iloisina kuin ennenkin.



Kuukausi kului kiireisessä työn touhussa. Varsinkin Lemin

kirkkoherranvirkatalon katselmus vei aikaa paljon. Muistui mieleen,

kuinka elokuussa katselmusta toimitettaessa oli seisottu pappilan

pihalla ja odotettu auringonpimennystä. Keskellä kirkkainta päivää

pimenivät pellot ja niityt, ja Kivijärvikin peittyi hämärään. Tuntui

kuin tuo auringonpimennys olisi ennustanut elämänkin auringon

pimenemistä.



       *       *       *       *       *



Kasanskijn lähettämästä kirjeestä ja vastauksestaan siihen Svinhufvud

kertoo:



— Syksyllä lokakuun alkupuolella tuli Kasanskijlta, silloiselta

prokuraattorilta, kirjelmä, jossa hän pyysi minulta kopiota eräässä

rikosjutussa tehdystä päätöksestä. Jutun oli ratkaissut apulaiseni

Fieandt Kouvolassa, ja päätös oli oikea, mutta rangaistusten

yhdistämisestä tuli kysymys. Asianomainen oli tehnyt useampia

kolttosia, mutta oli kannellut, ettei yhdistetty rangaistus ollut

oikea. Jos prokuraattorina olisi ollut suomalainen mies, olisi kaikki

mennyt hyvin. Mutta nyt oli paperin alla itse Kasanskijn nimi. Minä

huomasin heti, että riita tässä tulee. Tiesin myöskin, että viralliset

kiireet ovat verraten hitaita. Kuukauden sisään kun vastaan, niin se

riittää, sillä sitä ennen ne eivät uudista pyyntöä. Mutta jos eivät

kuukauden päiviin saa vastausta, silloin ne tavallisesti kysyvät,

mistä syystä vastaus viipyy. Ajattelin, että odotan sen kuukauden

jokseenkin tarkkaan. Minulla oli näet sillä välin valmistettavana eräät

käräjäpaperit ja vähän muitakin vanhoja asioita. Lemin kirkkoherran

virkatalon katselmus, joka oli pidetty jo elokuussa, piti niinikään

saada pois käsistä. Tein ahkerasti työtä ja sain kuukauden sisään

paperini jokseenkin kuntoon. Vasta senjälkeen lähetin Kasanskijlle

vastauksen, jossa ilmoitin, että hän ei ole oikea prokuraattori ja että

niin ollen en voi hänelle lähettää mitään papereita. Kirje meni, ja

kesti yli kaksi viikkoa, ennenkuin rupesi mitään kuulumaan. Ehdin jo

kirjoittaa Bonsdorffille ja kysyä asiain kulkua.



       *       *       *       *       *



Kotkaniemen sivurakennuksen ullakolta risaisesta paperikasasta löydän

14 vuotta myöhemmin pakan kirjeitä, joiden päälle on tarttunut

paksulta tomua ja joiden välissä ratisee sahajauhoja. Tuon kirjepakan

huoneeseeni ja ryhdyn selailemaan sen sisällystä. Isosta virkakuoresta

löydän Kasanskijn 6.10.1914 lähettämän kirjeen. Luen sen riveiltä

seuraavat hänen allekirjoittamansa sanat:



»Esiintulleesta syystä pyydän Herra Tuomaria ensi tilassa tänne

lähettämään sellaisen virallisesti oikeaksi vahvistetun lyhennysotteen

Valkealan pitäjän käräjäkunnan kihlakunnanoikeuden istunnossa 11

päivänä tammikuuta 1913 pidetystä pöytäkirjasta, talollisenpoikaa

Aleksej Julianoff Osipoffia koskevassa jutussa, että siitä ilmenee

kihlakunnanoikeuden jutussa silloin antama päätös.»



Tähän prokuraattori Kasanskijn virkakirjeeseen Svinhufvud lähetti

kolmea viikkoa myöhemmin, 31.10.1914, prokuraattorinvirastoon seuraavan

vastauksen:



»Virkakirjeessä tämän kuun 6 päivältä on Prokuraattorinviran haltija K.

Kasanskij pyytänyt minua lähettämään hänelle lyhennysotteen Valkealan

pitäjän käräjäkunnan 11 päivänä tammikuuta 1913 pitämästä pöytäkirjasta

eräässä asiassa.



Koska kuitenkin Prokuraattorin viran haltijaa K. Kasanskija Venäjän

keisarikunnan kansalaisena ei ole voitu vastoin säännöksiä 21 päivänä

elokuuta 1772 annetussa hallitusmuodossa ja sen 4 ja 10 §§:ssä sekä

21 päivänä helmikuuta ja 3 päivänä huhtikuuta 1789 annetun Yhdistys-

ja vakuuskirjan 1 kohdassa lain mukaisesti nimittää Suomen Senaatin

Prokuraattoriksi, vaan hänen nimityksensä ilmeisesti on tapahtunut lain

voimaa kaipaavan venäläisen n.s. yhdenvertaisuuslain nojalla, ei häntä

voida pitää laillisena Prokuraattorina Suomessa. Siitä syystä en katso

olevani oikeutettu lähettämään pyydettyä lyhennysotetta, josta täten

saan prokuraattorinvirastolle ilmoittaa.»









VIRASTAEROTTAMINEN.





Saatuaan marraskuun alkupäivinä Svinhufvudin kirjeen, jossa tämä

kieltää prokuraattorinviran haltijan laillisuuden, päätti Kasanskij

ryhtyä vastatoimenpiteisiin Svinhufvudin suhteen. Kirjelmässään

Viipurit hovioikeuden kanneviskaalille 9.11.1914 hän kerto tapahtumasta

yksityiskohtaisesti ja sanoi m.m.:



»Tutkiessani tätä asiaa olen havainnut että kihlakunnantuomari

Svinhufvud on tahallaan virkaansa toimittaessaan edelläkerrotulla

tavalla rikkonut, ja on täten virkavirhettä arvosteltaessa mielestäni

pidettävä raskauttavana asianhaarana sitä että kihlakunnantuomari

Svinhufvud ei ole ainoastaan jättänyt noudattamatta minun lakiin

perustuvaa pyyntöäni vaan menettelyllään myöskin viivyttänyt sen asian

tutkimista ja ratkaisua, jota varten alussa mainittu lyhennysote oli

tarpeen.»



Kaiken edelläolevan johdosta kehoittaa prokuraattori Kasanskij

kanneviskaalia ensitilassa Viipurin hovioikeudessa vaatimaan

Svinhufvudin langettamista rangaistukseen rikoslain 40 luvun 20 §:n 2

kohdan nojalla.



Samana päivänä kuin Kasanskij lähettää kirjelmän Viipurin hovioikeuden

kanneviskaalille, kääntyy hän myös kirjelmällä Viipurin hovioikeuden

puoleen, jolle samoin selittää Svinhufvudin menettelyn ja pyytää

hovioikeutta viipymättä vaatimaan häneltä Osipoffin asiaa koskevan

lyhennysotteen ja lähettämään sen prokuraattorinvirastolle.



Nämä toimenpiteet osoittavat, että menettely Svinhufvudia vastaan

on ainakin näennäisesti muodostumassa »lainmukaiseksi». Mutta

ennenkuin Viipurin hovioikeuden kanneviskaali ehtii ryhtyä mihinkään

toimenpiteisiin, saa asia jo uuden käänteen. Kirjelmässään 11.11.1914,

siis pari päivää Viipurin hovioikeudelle lähetettyjen kirjeiden

päiväyksen jälkeen, prokuraattori Kasanskij ilmoittaa tapahtumasta myös

kenraalikuvernööri Seynille selittäen samalla toimenpiteensä asian

johdosta. Mutta kenraalikuvernööri ei haluakaan odottaa asian ratkaisua

Viipurin hovioikeudessa, vaan päättää 13.11.1914 erottaa Svinhufvudin

virastaan.



Tehtyään päätöksensä Svinhufvudin erottamisesta kääntyi

kenraalikuvernööri vielä samana päivänä kirjelmällä senaatin puoleen

pyytäen sitä ryhtymään asianmukaisiin toimenpiteisiin päätöksen

toimeenpanemiseksi ja Lappeen tuomiokunnan tuomarinviran täyttämiseksi

lain säätämässä järjestyksessä.



Seuraavana päivänä, 14.11.1914, kenraalikuvernööri ilmoitti

venäjänkielisessä kirjelmässä myös prokuraattorille Svinhufvudin

erottamisesta.



Ennenkuin kenraalikuvernöörin erottamispäätös joutuu Svinhufvudin

käsiin, kiertää se noin viikon ajan virastosta toiseen ollen tarkan

käsittelyn alaisena senaatissa, Viipurin hovioikeudessa ja Viipurin

läänin kuvernöörinvirastossa.



       *       *       *       *       *



Kenraalikuvernöörin päätöksestä ja viranomaisten välisestä

kirjeenvaihdosta ja neuvotteluista ei Svinhufvudilla ollut edeltäkäsin

varmaa tietoa. Lähetettyään vastauksensa Kasanskijlle hän oli jäänyt

mielenkiinnolla odottamaan sen seuraamuksia. Kahteen viikkoon ei ollut

kuulunut mitään, mutta jo samana päivänä; jolloin hänet erotettiin, sai

hän puhelimitse kuulla siitä apulaisenaan, hovioikeudenauskultantti

Toivo Tapanaiselta. Tämä istui silloin Valkealan käräjiä ja oli

saanut eräältä tuttavaltaan Helsingissä tiedon kenraali kuvernöörin

päätöksestä. Viikkoa myöhemmin, 20.11.1914, palatessaan Lappeen

käräjiltä, joilla oli ollut mukana seuraamassa poikansa Yngven

ensimmäisiä tuomarintehtäviä, sai Svinhufvud virallisen ilmoituksen,

erottamispäätöksen, jonka kenraalikuvernööri Seyn oli antanut ja joka

kuului seuraavasti:



»Keisarillisen Suomen Senaatin Prokuraattorin toimituskunnalle

osoittamassaan kirjelmässä kuluvan lokakuun 31 p:ltä (u. 1.) N:o

518 on Lappeen tuomiokunnan tuomari Pehr Evind Svinhufvud rohjennut

mitä jyrkimmässä ja häikäilemättömimmässä muodossa kieltää sekä

tammikuun 20 p:nä 1912 Armossa vahvistetun lain voimassaolon Suomessa,

joka laki koskee Venäjän alamaisten saattamista oikeuksissaan

yhdenvertaisiksi Suomen kansalaisten kanssa, että myöskin Hänen

Keisarillisen Majesteettinsa vallasta ja Hänen Majesteettinsa

Keisarin korkeimmanomakätisesti allekirjoittamalla julistuksella

tapahtuneen senaattori Kasanskijn nimityksen laillisuuden Keisarillisen

Suomen Senaatin Prokuraattorin virkaan. Kieltäytyen takaperoisten

mielipiteidensä vuoksi tunnustamasta hra Kasanskija lailliseksi

Prokuraattoriksi, on Svinhufvud tällä verukkeella sen lisäksi julennut

olla noudattamatta hänen täysin laillista vaatimustaan, jonka oli

aiheuttanut välttämättömyys soveltaa erääseen vankiin nähden helmikuun

21 p:nä 1913 annettua Korkeimmanomakätisesti allekirjoitettua

Armollista asetusta armonosoituksista väestölle Romanovin

Hallitsijahuoneen 300-vuotisen Hallituskauden johdosta. Svinhufvudin

täten osoittama avoin ja julkea epäkunnioitus ja tottelemattomuus

lakeja, Korkeimman Vallan käskyjä ja niin korkeassa asemassa olevaa

henkilöä vastaan, kuin Senaatin Prokuraattori on, osoittaa ilmeisesti,

että valtakunnallisen järjestyksen ja oikeudenkäytön etujen vuoksi ei

Svinhufvudia enää käy suvaitseminen valtion palveluksessa yleensä ja

tuomarinvirassa eritoten.



Tähän katsoen määrään minä 6 artiklan nojalla toukokuun 20 (kesäkuun

2) p:nä 1904 (Suomen Suurir. asetusk. N:o 35) annetussa Armollisessa

asetuksessa siitä, että sotajoukkojen hallinnosta sodassa ja

linnoitusten hoidosta annettujen asetusten sekä sotatilaan julistettuja

paikkakuntia koskevain säännösten vaikutus ulotetaan Suomenmaahan:

että Lappeen tuomiokunnan tuomari Pehr Evind Svinhufvud eroitetaan

nykyisestä virastaan.»



Hovioikeuden lähettämässä liitekirjeessä ilmoitettiin samalla, että

hovioikeudenauskultantti Toivo Elias Tapanainen oli määrätty hoitamaan

viransijaisuutta tuomiokunnassa ja että hovioikeudenauskultanteille

Elias von Hertzenille ja Yngve Svinhufvudille aikaisemmin annetut

määräykset käräjien istumisesta jäivät edelleen voimaan.



       *       *       *       *       *



Erottamisestaan Svinhufvud kertoo:



‒ Ennenkuin sain Bonsdorffilta vastaustakaan, tuli jo tieto, että

Seyn oli sotalakien nojalla erottanut minut virastani. Erokirja oli

lähetetty Viipurin hovioikeuteen määräyksellä, että se lähetetään

sieltä edelleen minulle.



Hertzen, joka oli määrätty istumaan Luumäen käräjät, ilmoitti heti,

ettei hän tällaisilla määräyksillä rupea niitä istumaan. Olin

nimittäin jo aikaisemmin hovioikeudelta pyytänyt ja saanut Hertzenille

virkamääräyksen istua Luumäen käräjät. Kun nyt oli tullut toinenkin

määräys, jonka mukaan Hertzenin olisi pitänyt Tapanaisen sijaisena

istua mainitut käräjät, ilmoitti Hertzen, ettei hän voi istua niitä,

koska jälkimmäinen määräys oli laiton ja voitaisiin luulla, että hän

sen perusteella ryhtyisi virkaa toimittamaan. Minä myönsin, että hän

oli oikeassa ja päätin itse istua nuo käräjät.









RATKAISEVIA PÄIVIÄ.





Luettuaan kenraalikuvernöörin erottamispäätöksen oli Svinhufvud

heti selvillä siitä, että hän kaikesta huolimatta tulisi jatkamaan

virkansa hoitamista, vieläpä istumaan itse Luumäen syyskäräjät, joiden

istumisen hovioikeus hänen omasta pyynnöstään jo aikaisemmin oli

määrännyt Hertzenin tehtäväksi. Senpä kai viranomaisetkin aavistivat,

koska Viipurin läänin kuvernööri 18.11.1914 lähetti kaikille Lappeen

kihlakunnan nimismiehille seuraavansisältöisen kirjeen:



»Samalla kun Teille tiedoksenne ilmoitetaan, että Suomen

Kenraalikuvernööri on lokakuun 31 (marraskuun 13) päivänä 1914

antamallaan päätöksellä eroittanut virasta Lappeen tuomiokunnan

tuomarin, hovioikeudenasessori Pehr Evind Svinhufvudin, käsketään

Teitä, jos asessori Svinhufvud tämän jälkeen ryhtyisi joihinkin

tuomarinvirkaan kuuluviin tehtäviin sanotussa tuomiokunnassa, estämään

hänet niitä suorittamasta ja siitä heti minulle ilmoittamaan.»



       *       *       *       *       *



Pari päivää erottamisensa jälkeen, 22.11.1914, Svinhufvud lähetti

Viipurin hovioikeudelle postitse seuraavan vastauksen:



»Viipurin läänin Kuvernöörin toimenpiteestä olen saanut Keis.

Hovioikeuden kirjelmän 17 p:ltä tätä kuuta N:o 2249 ynnä sen mukana

jäljennöksen Suomen Kenraalikuvernöörin päätöksestä samaa kuuta, jossa

Kenraalikuvernööri, perusteeksi mainiten »Armollista asetusta» 2 p:ltä

kesäkuuta 1904 m.m. sotatilaa koskevain säännösten ulottamisesta

Suomenmaahan, lausuu erottavansa allekirjoittaneen Lappeen tuomiokunnan

tuomarinvirasta. Kirjelmässään Keis. Hovioikeus sen ohessa antaa

minulle tiedoksi, että Keis. Hovioikeus on määrännyt Hov. ausk. Toivo

Elias Tapanaisen toistaiseksi hoitamaan mainittua tuomarinvirkaa.



Oikeusjärjestykseemme kuuluvan ikivanhan periaatteen mukaan, joka

on ilmilausuttu m.m. 21 p:nä helmikuuta ja 3 p:nä huhtikuuta 1789

annetussa Yhdistys- ja vakuutuskirjassa, voidaan tuomareita erottaa

virastaan ainoastaan laillisen tutkimuksen ja tuomion kautta. Sellaista

tutkimusta tässä ei ole tapahtunut eikä laillista tuomiota annettu.

»Armollinen asetus» sotatilaa koskevain säännösten ulottamisesta

Suomeen ei ole syntynyt siinä järjestyksessä kuin Suomen perustuslaissa

säädetään; se ei ole mikään laki Suomessa. Kenraalikuvernöörin

tuohon »asetukseen» nojautuva päätös on siis laiton ja pätevyyttä

vailla. Samasta syystä se määräys, jolla Keis. Hovioikeus on antanut

Auskultantti Tapanaisen tehtäväksi toistaiseksi hoitaa Lappeen

tuomiokunnan tuomarinvirkaa, on pätevyyttä vailla.»



Samanaikaisesti lähetti myös Hertzen oman ilmoituksensa siitä, ettei

hän tule istumaan Luumäen käräjiä, koska Svinhufvudin erottaminen oli

laiton teko.



       *       *       *       *       *



Saatuaan kuulla Svinhufvudin kirjeestä lähetti Viipurin läänin

kuvernööri heti kenraalikuvernöörille salaiseksi merkityn

venäjänkielisen kirjeen, jonka hänen »erityisten» asiainsa esittelijä

Anatol Aleksandroff laati ja jossa hän ilmoitti m.m.:



»Tämän johdosta minä uudelleen kirjeessä kaikille Lappeen tuomiokunnan

nimismiehille tehostin, että he eivät missään tapauksessa saa sallia

Svinhufvudin jatkaa tuomarintointaansa, ja jos hän omavaltaisesti

ilmaantuisi oikeussaliin hoitaakseen tuomarintehtäviään, on heidän

poistettava hänet ja passitettava Viipurin lääninvankilaan. Jos

Svinhufvudilla todella on niin paljon rohkeutta, että panee täytäntöön

kirjeessään Hovioikeudelle lausumansa uhkauksen, niin luulisin

tarkoituksenmukaiseksi karkoittaa hänet johonkin keisarikunnan etäiseen

kuvernementtiin, mikä toimenpide on kokonaan Teidän Ylhäisyytenne

toimivaltaan kuuluva.»



Kerrottuaan sitten myös Hertzenin kirjeestä lausuu kuvernööri lopuksi:



»Millä tavalla Hovioikeus tulee suhtautumaan näihin Svinhufvudin ja

Hertzenin röyhkeihin mielenosoituksiin, on toistaiseksi tietämätöntä,

mutta tulen minä siitä tiedon saatuani heti ilmoittamaan Teidän

Ylhäisyydellenne.»



       *       *       *       *       *



Kun maan sanomalehdissä julkaistiin uutinen Svinhufvudin

virastaerottamisesta, herätti se suuttumusta kaikkialla. Muutamia

ystäviä saapui Kotkaniemeenkin puristamaan Svinhufvudin kättä. Niinpä

kävivät hänen luonaan autolla Viipurista käsin pankinjohtaja Johannes

Lundson ja varatuomari Severin Avellan. Niinikään kävi hänen luonaan

uudelleen vapaaherra Adolf von Bonsdorff. Hänen käynnistään Svinhufvud

kertoo:



— Silloin tuli Bonsdorff uudelleen Kotkaniemeen. Jo ensimmäisellä

kerralla täällä käydessään hän oli esittänyt, että tulisin Helsinkiin

ja rupeaisin yhdessä hänen kanssaan puuhaamaan saksalaisella linjalla.

Minulle oli kuitenkin silloin kasaantunut niin paljon töitä ja olin

niin kiinni tuomiokuntani hoidossa, etten päässyt lähtemään. Kun

nyt oli tullut tieto, että Seyn oli antanut minulle eropassin, tuli

Bonsdorff taas ja sanoi:



»Nyt sinä joudat!»



Selitin hänelle, etten ole vieläkään ihan valmis, sillä en aio totella

Seynin käskyjä, ennenkuin hän väkivalloin ajaa minut pois virasta.

Sitten kun se tapahtuu, olen kyllä valmis lähtemään. Mutta Bonsdorff

vastasi:



»Se on turhaa härkäpäisyyttä vain sinun puoleltasi! Eihän ole mitään

käytännöllistä hyötyä vastaanponnistelemisesta, sillä kyllä ryssät

kuitenkin ajavat sinut pois, kun ovat kerran eropassinkin antaneet!»



Ja hän jatkoi:



»Tule nyt vain Helsinkiin; koetetaan päästä yhteistoimintaan

saksalaisten kanssa, ja siihen sinua tarvitaan mukaan!»



Vastasin hänelle, ettei se ihan vielä sovi.



Minä olin näet ollut jo niin kauan ryssien vastustuspuuhassa,

että minun piti jatkaa loppuun saakka. Velvollisuuteni oli seisoa

paikoillani viimeiseen asti. Olin muillekin saarnannut, ettei saa

lähteä, jos viranomaisilta tulee laiton erokäsky.



Sanoin siis Bonsdorffille, että jos minä nyt jätän virkani, voidaan

sanoa, etten ole seurannut omaa oppiani, vaan jättänyt virkani heti

kun käsky tuli. Eihän Bonsdorff ollut tyytyväinen päätökseen, mutta

niine hyvineen erottiin. Lupasin kyllä tulla mukaan, kun ryssät ensin

ajavat minut virastani, ja sovittiinkin, että sitten ryhdytään vetämään

vahvasti samaa köyttä.



Samanaikaisesti kuin viranomaiset neuvottelivat Svinhufvudin

erottamisesta, julkaistiin maan sanomalehdissä uusi

venäläistyttämisohjelma, joka julkeudessa ylitti kaikki aikaisemmat

sortomääräykset ja toteutettuna olisi saattanut maan kaikki virastot

venäläisen valvonnan alaisiksi ja tehnyt siten täydelleen lopun Suomen

autonomiasta. Tämä uusi suunnitelma oli Korevon komitean työtä, jossa

istuivat maamme pahimmat viholliset. Sen 38 pykälää sisälsivät, paitsi

määräyksiä Suomen posti-, tulli- ja rahalaitoksen hävittämisestä,

myöskin täydellisen suunnitelman yliopiston, koulujen ja rautatien

venäläistyttämiseksi. Niinikään sisältyi siihen erityisiä toimenpiteitä

yhdistyksiä, kokouksia ja sanomalehtiä vastaan sekä virkamieskuntamme

venäläistyttäminen ja paikallistuomioistuinten asettaminen Pietariin

vastarinnan murtamiseksi.



Tämä ohjelma julkaistiin samaan aikaan kuin Venäjän armeija oli

aloittanut suuren hyökkäyksensä Puolan kautta Saksaan ja oli matkalla

Berliiniä kohden. Tuntui kuin Venäjän natsionalismi olisi nyt

aloittanut myös lopullisen sotamarssinsa Suomeen ja pyrkinyt kaikin

emoin muuttamaan maamme venäläiseksi kuvernementiksi.



       *       *       *       *       *



Maanantai-iltana marraskuun 23 p:nä Svinhufvud istui teepöydän ääressä

perheensä keskellä tietämättä mitään niistä neuvotteluista, joita

viranomaiset kävivät hänen kohtalostaan. Mutta ilmassa tuntui kuitenkin

aavistusta myrskyisistä tapahtumista. Olihan tärkeimmät ja kiireimmät

työt saatettu kuntoon kaiken varalta, ja matkatavaratkin käräjiä varten

oli laitettu valmiiksi. Huomennahan oli vaikeneva se päivä, jolloin

Luumäen jännityksellä odotetut käräjät alkaisivat, käräjät, jotka

Lappeen tuomiokunnan tuomari tulisi itse istumaan ryssien eropasseista

välittämättä.



       *       *       *       *       *



Suuri oli Venäjän valta marraskuun tapausten pelästyttämässä maassamme.

Täyttyihän Suomi vain täyttymistään venäläisellä sotaväellä. Joka yöhän

luikersi Pietarista pitkiä sotilasjunia kuin käärmeitä yli rajan.



Ja kaikkea tätä suurta valtaa tultaisiin huomenna uhmaamaan — ilman

aseita.









LUUMÄEN KÄRÄJÄT JA VANGITSEMINEN.





Vielä eilen liitelivät viimeiset koivunlehdet syystuulessa, pyörivät

pihalla aikansa ja lähtivät vihurin mukana kulkemaan Kivijärvelle,

jonka selällä vyöryivät laineet vaahtopäisinä, synkkinä ja

syksynharmaina. Toiset oli jo sade kaivanut hiekkaan kiinni, mutta

toiset lentelivät vielä vapaina, kunnes tarttuivat kosteaan maahan ja

jäivät liikkumattomina makaamaan siihen pitkäksi talveksi.



Kartanon vieressä seisova mäntymetsä huojui suuressa tuulessa ja

katseli järven vaahtopäitä, jotka kiitivät kilpaa vihureiden kanssa

ikäänkuin tahtoen nostaa järven käynnin viimeiseen hurjaan voimaansa.

Metsä yritti suojella laineitten selkää vihureilta, mutta yltyikin

itse huojumaan, jopa sellaisella voimalla, että rungot natisivat ja

vonkuivat kuin myrskysäällä. Mutta yöllä oli maa peittynyt valkoiseen

lumeen. Tuuli oli laannut, ja Kivijärvi odotti peilityynenä ohutta

jäistä peitettä.



Samana aamuna kuin talven ensi lumi oli tullut maahan — oli jo

marraskuun 24:s päivä —, seisoi Kotkaniemen portailla, kotinsa ovella,

Lappeen tuomiokunnan tuomari. Tuntui niin omituiselta seisoa siinä

keskellä tyyntä talvista maisemaa. Pimeän ja myrskyisen syksyn jälkeen

oli talvi tullut niin yhtäkkiä, niin vitivalkoisena, että lumi aivan

häikäisi silmiä.



Mutta tyven ja rauha olivat vain tyyntä ennen suurta myrskyä. Sen

aavisti kotinsa portailla seisova tuomari lähtiessään täyttämään

velvollisuuttaan. Hän sanoi vakavana jäähyväiset vaimolleen, nosti

rekeensä matkatavarat ja lähti ajamaan käräjille.



       *       *       *       *       *



Käräjätalolla, Luumäen aseman lähellä, oli piha täynnä väkeä. Jo

aamulla aikaisin, ennen päivän koittamista, oli miehiä alkanut saapua.

Monet tulivat aina pitäjän syrjäkulmilta saakka. Ei käräjöimään eikä

todistamaan, vaan muuten vain kuulemaan ja näkemään, mitä tapahtuman

piti. Tieto oman tuomarin erottamisesta oli voimakkaasti tärisyttänyt

Luumäen miesten mieliä. Ja kun huhu oli kertonut kylillä, että tuomari

erottamisesta huolimatta tulisi itse istumaan käräjät, ei kukaan

tahtonut jäädä kotiin, vaan kiiruhti seuraamaan niiden kulkua.



Tuomarin saapuessa käräjätalolle oli väki jo menossa sisään. Miehet

pyyhkivät lumisia saappaitaan porstuan eteen asetettuihin vereksiin

havuihin. Mutta tuomarin noustessa reestä siirtyivät miehet syrjään,

antoivat tietä ja tulivat itse hiljalleen perässä.



Pian oli pienen talonpoikaistalon sali täpötäynnä väkeä. Lautamiehet

istuivat juhlallisina paikoilleen penkkiriveille ja tuomari asettui

tuolilleen pöydän taakse. Hänen apulaisensa, hovioikeudenauskultantit

Elias von Hertzen ja Yngve Svinhufvud, ryhtyivät jännittynein mielin

seuraamaan käräjäin istumista ja tapahtumain kehittymistä. Mutta

Elias Kiuru, käräjätalon isäntä, meni ulos pihalle pitämään silmällä

vangitsijoita, joiden aavistettiin saapuvan.



Ensimmäisenä päivänä oli käräjillä myös saapuvilla varatuomari Bertil

Brunou, viipurilainen asianajaja ja Svinhufvudin entinen apulainen,

mutta hän matkusti jo toisena päivänä takaisin Viipuriin odottamaan

oman asiansa esilletulemista.



Lain määräysten mukaan aloitettiin käräjät nytkin lyhyellä

jumalanpalveluksella. Luumäen pastori O.V. Päiviö nousi seisomaan

ja saarnaamaan. Hän muistutti mieliin velvollisuutta toimia aina

omantunnon mukaan, silloinkin, kun velvollisuuden täyttäminen saattaisi

tuntua raskaalta. Lopuksi hän luki rukouksen pyytäen Jumalaa siunaamaan

ja oikein säätämään ne tuomiot, jotka alkavilla käräjillä tulisivat

langetettaviksi. Rukouksen loputtua laulettiin virsi, johon käräjäväki

hartaasti yhtyi. Sen päätyttyä julisti tuomari käräjät alkaneiksi.

Mutta sitä ennen hän kysyi lautamiehiltä, tahtoivatko he istua käräjiä

hänen kanssaan siitä huolimatta, että hänet oli erotettu, vastasivat

myöntävästi.



       *       *       *       *       *



Seisottiin pihamaalla ja pidettiin käräjätaukoa. Miehet tarinoivat

piiput hampaissa. Keskusteltiin ja odotettiin. Asemalta kuului

Viipurin junan vihellys. Laiturille pysähdyttyhän puuskutteli se siinä

rauhattomana hetken ja jatkoi jälleen matkaansa. Kohta näkyi tiellä

sanantuoja. Ryssät eivät vieläkään olleet tulleet. Jo toista päivää

oli käräjiä pidetty, käyty joka junalla tiedustamassa, odotettu ja

aavistettu, mutta mitään ei ollut tapahtunut. Arveltiin ryssien jo ehkä

jättävän asian sikseen.



Vähitellen siirryttiin sisään ja ryhdyttiin jatkamaan käräjien

istumista. Alkoi jo hämärtää.



Mutta yhtäkkiä, neljännentoista asian ollessa esillä, juoksi sisään

Elias Kiuru ja ilmoitti:



— Nyt ne tulivat!



Kymmenet katseet suuntautuivat maantielle. Väkijoukon päitten takaa

näkyi auto poliiseineen. Hetken päästä seisoivat vangitsijat jo ovella.



— Viipurin läänin kuvernöörin määräyksestä keskeytämme käräjät

ja pidätämme teidät, ilmoitti Viipurin poliisimestarin apulainen

Grigorjeff röyhkeästi ja lakkia päästään nostamatta.



— Näyttäkää paperinne!



— Tässä ne ovat, mutta nouskaa seisomaan, kun puhuttelette meitä!



— Minä olen istuva tuomari enkä teidän edessänne: nouse seisomaan,

silloin kun istun oikeutta.



Nyt yrittivät poliisikonstaapelit käydä jo käsin kiinni Svinhufvudiin,

mutta hänen torjuva katseensa; sai heidät peräytymään. Silloin

Grigorjeff ilmoitti:



— Saatte tunnin aikaa järjestääksenne paperinne, jotka teidän tulee

jättää tänne!



Käräjätuvassa oli koko keskustelun ajan vallinnut painostava

hiljaisuus. Luettuaan vangitsemismääräyksensä tuomari nousi,

ulkonaisesti täysin tyynenä, ja lähti laittamaan matkatavaroitaan

kuntoon. Kun kaikki oli valmista, sulkivat poliisit käräjähuoneen ovet

ja sinetöivät ne.



       *       *       *       *       *



Käräjien istumisesta ja vangitsemisestaan Svinhufvud kertoo:



— Taisi olla tiistaipäivä, kun aloin istua Luumäen syyskäräjiä.

Odotettiin, että tietysti viranomaiset lähettävät jonkun ottamaan minut

kiinni tai ainakin estämään käräjien pidon. Ensimmäisenä päivänä ei

kuulunut yhtään mitään. Seuraava päivä kului samoin puoleenpäivään

asti. Aamulla kävivät apulaiseni kurkistamassa jokaista junaa, joka

tuli Viipurista, varsinkin päiväjunaa, joka tuli kolmen tai neljän

aikaan, mutta tuli sana, etteivät poliisit vieläkään tulleet. Silloin

aloitettiin kaikessa rauhassa iltaistunto ja ajateltiin, ettei tänään

ole mitään hätää. Mutta yht'äkkiä tulivat poliisit biilillä. Niitä oli

kaksi poliisiupseeria, Grigorjeff oli toisen nimi ja toisen v. Gross,

ja niillä oli kolme pitkää poliisia matkassa. Ne tulivat keskellä

istuntoa — oli juuri todistajain kuulustelu jossakin jutussa —, ja

siihen loppui käräjien pito minun puoleltani. Todistajat jäivät suu

auki seisomaan ja ihmettelemään, että mitä tässä nyt tapahtuu. Minä

arvasin poliisien asian ja kysyin, keitä tulijat ovat. Ne vastasivat,

että minut piti vangita ja viedä Viipurin lääninvankilaan. Pyysin

kuitenkin näyttämään papereita. Ne olivat Seynin ja Viipurin läänin

kuvernöörin laittamia. Vastasin silloin:



»En voi ruveta herrojen kanssa tappelemaan! Viekää mihin viette, mutta

laitonta se on!»



Ne antoivat minulle yhden tunnin aikaa ja sanoivat, että tuomiokunnan

paperit pitää jättää entiselleen, mutta omat tavarat saa järjestää

matkakuntoon.



       *       *       *       *       *



Tunti on jo kulunut. Käräjäväki on tungeksinut pihamaalle ja maantielle

auton vierelle. Ympäröivistä kylistä ovat naiset ja lapsetkin tulleet

katsomaan.



Yngve Svinhufvud oli juuri sinä hetkenä poissa käräjätalolta,

kun poliisit saapuivat. Hän oli kiiruhtanut asemalle vuorostaan

tiedustelemaan, joko vangitsijat nyt saapuvat. Hänen palatessaan oli jo

isä vangittu, auto maantiellä ja piha pelästynyttä väkeä täynnä.



Jo saapuu Svinhufvud mustaan talviturkkiin pukeutuneena ja matkalaukku

käsissä. Pihalla odottaa väkijoukko, jonka rivit ovat taajentumistaan

taajentuneet, ja väistää hänelle tietä. Miesten kädet puristuvat

nyrkkiin, ja päät paljastuvat. Sanattomin katsein he seuraavat hänen

askeliaan luoden kantapäillä seuraaviin poliiseihin katseen, joka saa

näiden kasvot kalpenemaan.



Juuri kun Svinhufvud astuu poliisin saattamana portailta pihan poikki

autoa kohden, tulee häntä vastaan varatuomari Martti Eklund, hänen

entinen apulaisensa, joka on saapunut hetki sitten junassa Kouvolasta

käsin ajamaan asioitaan Luumäen käräjille. Nähdessään hänet sanoo

Svinhufvud:



— No, Martti, taisitpa nyt tulla liian myöhään!



Svinhufvudin astuessa autoon katkaisee Martti Eklund hiljaisuuden.

Hän nousee väkijoukon keskelle, koroittaa äänensä ja ryhtyy pitämään

puhetta. Mutta tuskin on hän ehtinyt sanoa ensimmäiset sanansa, kun

poliisi keskeyttää hänet.



— Enkö minä saa edes _puhua_!



— Ette!



Mutta vielä ei ole suuttumuksen myrsky vaimennettu. Aidan vierellä

nousee puhumaan toinen mies, yksi Luumäen isännistä, mutta kaatuu

maantieviereen poliisin nyrkin iskusta. Samassa vierähtää auto

liikkeelle hämärtävään kylään, mutta lumivalkeata tietä pitkin.

Eläköönhuuto, Suomen oikeudelle ja sen puolustajalle kohotettu, nousee

talviseen hämärään. Se on loukatun kansan vastalause väkivaltaa vastaan.



Käräjätalon pihalla on jälleen hiljaista. Valot syttyvät kylän mataliin

taloihin ja näkyvät surullisina pimeässä yössä.



       *       *       *       *       *



Siellä, missä Kotkaniemeen erkaneva kartanotie yhtyy Viipurin

maantiehen, seisoo talvisessa kylmässä tuomarin vaimo, Ellen-rouva,

odottaen joka minuutti aseman suunnalta saapuvaa autoa. Puhelimitse

oli Kotkaniemeen hetki sitten ilmoitettu tuomarin vangitsemisesta, ja

heti oli juostu tien mutkaan katsomaan ja hyvästiä sanomaan. Vieressä

seisovat männyt heittivät synkän varjon maantielle. Edessä häämötti

hiljainen Toikkalan kylä harmaine rakennuksineen.



Jo kuului auton surinaa pimeästä metsästä. Lyhdyt valaisivat tien

mutkaa. Mutta tuskin oli auto ilmestynyt kohdalle, kun se jo oli

kadonnut samaan hämärään, josta oli tullutkin. Vain sen ääriviivat

olivat erottuneet öistä kylää vastaan.



Ei ollut autossa istunut tuomarikaan nähnyt tien mutkassa värisevää

vaimoaan, ei edes aavistanut, että sanoma vangitsemisesta oli jo tullut

tämän korviin.



       *       *       *       *       *



Jo näkyvät Lappeenrannasta hämärät tulet. Pimeällä maantiellä erottuvat

poliisien kasvot valoja vastaan. Heidän vierellään istuva Lappeen

tuomiokunnan tuomari, jonka he väkivalloin ovat raastaneet virastaan

ja kodistaan, ei ole vaihtanut sanaakaan heidän kanssaan. Koko matkan

on vallinnut syvä hiljaisuus, jonka on katkaissut vain tien käänteissä

kuuluva auton törähdys. Entistä synkempään pimeään katoaa jälleen

maantie. Mutta ennenkuin Viipurin tulet alkavat näkyä, pysähtyy

auto yht'äkkiä pimeässä metsässä. Siihen tullutta vikaa ryhdytään

kiireellä korjaamaan, mutta sillä aikaa kuin autoa korjataan, palelevat

poliisiupseerit miehineen ohuissa pukimissaan, hyppivät lumisella

tiellä, paukuttavat käsiään ja palelevat sittenkin.



Hetken kuluttua auto jatkoi matkaansa. Taivaalla näkyivät heikkoina

Viipurin valojen kajastukset. Maantiellä kiiruhti vastaan yksinäinen

reki, väisti tiensyrjään ja jäi ihmetellen katsomaan mustaa autoa.

Kohta piirtyivät eteen Viipurin linnan jäyhät muurit. Ne seisoivat

synkkinä vartiopaikallaan, ja niiden piirteissä kuvastui vuosisatojen

kärsimys. Ne olivat nähneet miespolven toisensa jälkeen elävän ja

taistelevan Suomen puolesta, ja ne olivat itse suojelleet Karjalaa ja

koko Suomea.



Tuntui kuin Viipurin linnan muurit seisoisivat tänä iltana ylpeinä

vartiopaikallaan, sillä ne ovat jälleen nähneet uuden sukupolven

puolustavan Suomen kunniaa. Ja vaikka linnan tornit kohoavat synkkinä

öiselle taivaalle, satojen valojen ympäriltä sammuttua, piirtyvät

niiden varjot kuitenkin, himmeinäkin, yhtä taipumattomina ja jäykkinä

kuin vuosisadat sitten Suomenlahden väräjävään pintaan. Valot ovat

sammuneet ympäriltä, mutta eivät kansan sydämistä. Siellä värähtelee

vielä toivo isänmaan vapaudesta.



       *       *       *       *       *



Samaan aikaan kuin auto vieri Salpausselän maantietä Viipuria kohden,

oltiin kaupungissa kiireisessä toiminnassa. Pankinjohtaja Lundsonille

oli puhelimitse ilmoitettu Svinhufvudin vangitsemisesta, ja hän

oli heti tiedon saatuaan järjestänyt vahdit kaupungin tärkeimpiin

paikkoihin, jotta voitaisiin saada selville, minne vanki viedään.

Ensimmäiset vahdit olivat valleilla venäläisten kasarmien kohdalla,

jonne arveltiin vangitsijain yrittävän piilottaa Svinhufvudin. Toiset

vahdit olivat linnan sillalla ja kolmannet asemalla, koska pidettiin

mahdollisena, että vangitsijat toisivatkin Svinhufvudin junaan joltakin

väliasemalta ja johtaisivat siten etsijät harhaan.



Vartijoina olivat monet Lundsonin hyvät ystävät, kuten varatuomarit

Severin Avellan ja Edvard Hällfors sekä toimittaja Mikko Puhakka.

Lundson itse hoiti vartijain järjestelyä ja puhelinta. Kaikista näistä

järjestelyistä huolimatta ei Svinhufvudin tuloa kaupunkiin huomattu,

sillä vangitsijat olivat valinneet näkymättömän tien. Kaikkein vähimmin

aavisti Svinhufvud itse, että hänen ystävänsä Viipurissa vartioivat

häntä.



       *       *       *       *       *



Svinhufvudin ryhtyessä istumaan Luumäen käräjiä yritettiin Viipurin

lääninhallituksesta soittaa pitäjän nimismiehelle ja tiedustella asiain

kulkua. Siitä huolimatta, että yritystä uusittiin viiteen eri kertaan,

ei yhteyttä Luumäelle saatu. Puhelimen ilmoitettiin olevan epäkunnossa.



Seuraavana aamuna soitti kuitenkin Luumäen nimismiehen rouva

lääninhallitukseen ja ilmoitti miehensä sairastuneen. Tämä oli tietysti

tekosyy, sillä nimismies ei tahtonut ryhtyä vangitsemaan Svinhufvudia,

vaan tekeytyi hänen neuvostaan mieluummin sairaaksi. Kun rouvalta

tiedusteltiin, kuka istui Luumäen käräjiä, sanoi hän, ettei hän sitä

tiennyt. Silloin päättivät viranomaiset tiedustella asiaa erään

yksityishenkilön välityksellä. Tämä pääsikin puhelinyhteyteen Luumäen

kanssa ja sai tietää, että:



— Kyllä se on se vanha ukko itse, joka istuu käräjiä!



»Saatuani nämä tiedot» -— niin kertoo vääristellen Viipurin

läänin kuvernööri Anatol Aleksandroffin laatimassa salaisessa

venäjänkielisessä kirjelmässä kenraalikuvernöörille — »minä heti

määräsin Viipurin kaupungin apulaispoliisimestarin kapteeni

Grigorjeffin matkustamaan Luumäelle, jonne tämä komissaari von

Grossin ja kolmen konstaapelin seurassa saapui kello neljän jälkeen

iltapäivällä. Käräjiä pidettiin parhaillaan, ja puheenjohtajana istui

Svinhufvud tuomarinpöydän takana. Poliisin astuessa oikeussaliin

vaikeni hän ja kalpeni huomattavasti. Yleisö sitävastoin ei ollut

poliisin tulosta sanottavasti milläänkään. Julistettuaan kovalla

äänellä istunnon päättyneeksi kapteeni Grigorjeff astui Svinhufvudin

luo ja julkiluki määräyksen hänen vangitsemisestaan. Svinhufvud halusi

antautua kapteenin kanssa joihinkin keskusteluihin, mutta tämän

ilmoitettua, ettei hän voi ottaa kuullakseen mitään selittelyjä,

Svinhufvud yritti ruveta pitämään puhetta läsnäoleville, minkä kapteeni

Grigorjeff kuitenkin keskeytti heti alkuunsa. Nähdessään, ettei hänen

onnistuisi puhua yleisölle, Svinhufvud kääntyi jälleen Grigorjeffin

puoleen ja pyysi lupaa saada muuttaa pukua, mikä hänelle myös

sallittiin. On merkille pantava, että Svinhufvudilla, joka asuu 3—4

km:n [todellisuudessa 6 km:n] päässä oikeuspaikalta olevalla tilallaan,

oli viereisessä huoneessa pito- ja liinavaatteita y.m. sisältävä

matkalaukku, jonka hän otti mukaansa autoon. Ajateltavissa on, että

Svinhufvud oli varustautunut kaikkien tapausten varalta. Mitään

vihamielisyyttä ei kokoontuneen yleisön taholta havaittu; vasta sitten

kun auto ja siinä ollut pidätetty lähti liikkeelle, kuultiin muutamia

'eläköön'-huutoja.»



       *       *       *       *       *



Jossakin hyvin kaukana leimahtelevat taivaalla kirkkaat salamat,

ja valtaisa tykkien jyrinä kantaa penikulmien päähän. Ne ovat

koston salamoita, mutta ne eivät näy Suomen taivaalle. Ne ovat

vapauteen pyrkivän poljetun oikeuden jyskettä, mutta ne eivät kuulu

Viipurinlinnan porteille. Eivät ainakaan vielä tänä yönä.









VANKINA VIIPURISSA.





Tunti sitten oli auto pysähtynyt vankilan oven eteen. Oli seisottu

jossakin ahtaassa kansliassa tarkastettavana ja tutkittavana. Paperit

oli otettu pois, vieläpä vyöltä puukkokin, jota ei koskaan ollut

tarvinnut toiselle antaa. Se oli uskollisesti heilunut kupeella

vuodesta toiseen ikäänkuin uhman merkkinä. Nyt oli sekin otettu pois.



       *       *       *       *       *



Sinä iltana valvottiin Kotkaniemessä myöhään eikä nukuttu yölläkään.

Koko illan olivat puhelimet soineet Viipuriin. Oli touhuttu ja pakattu.

Ellen-rouvan tuli jo aikaisin seuraavana aamuna matkustaa Viipuriin.

Niin oli sovittu pankinjohtaja Lundsonin kanssa, jonka kodin turviin

tuomarin puoliso kutsuttiin.



Oli vielä pimeä, kun reki vierähti Kotkaniemen portailta talviseen

pimeään, sama reki, joka päivää, kahta aikaisemmin oli kuljettanut

käräjätalolle Luumäen tuomaria. Nyt istui samassa reessä hänen vaimonsa

oudoin aavistuksin. Edessä oli synkkä tie, mutta vielä synkempi oli

itse elämä.



Asemalla, junaan noustessa, näkyi laiturilla tuttuja kasvoja,

joilla kuvastui vakava osanoton ilme. Mutta junassa istui vieraita,

tuntemattomia ihmisiä, jotka välinpitämättöminä, melkein ynseästi,

katsoivat uutta matkustajaa. Juna vihelsi niinkuin ennenkin, lähti

nytkähdellen liikkeelle ja vauhtiin päästyään kiiti hyvää kyytiä

kohti tuntematonta. Vain muutamille asemille se pysähteli hetkeksi

viheltämään ja ajoi suoraan Viipuriin.



Yksinäisiä jalankulkijoita kiiruhti Viipurin katukäytävillä, ja aseman

edustalla kuului kimeä sanomalehtipojan ääni. Elämä tuntui sykkivän

Viipurissa samassa tahdissa kuin ennenkin. Aamun sanomalehdissä oli

kyllä uutinen Svinhufvudin vangitsemisesta, mutta se oli lyhyt ja

asiallinen. Koko maan sanomalehdistö kertoi tapahtuman vain lyhyin

uutisin, uskaltamatta sanallakaan sanoa mielipidettään sen johdosta.

Tuntui kuin noissa sanomalehtiuutisissa olisi kaikkein elävimmin

kuvastunut kansan ahdistus. Ne eivät voineet julkaista uutista edes

suurin, sanovin otsikoin, puhumattakaan vastalauseista. Julkisen

sanan piti vaieta silloinkin, kun oli kysymyksessä kansan pyhimpien

oikeuksien puoltaminen.



Mutta Suomen kansa oli oppinut lukemaan rivien välistä. Kädet

puristuivat nyrkkiin, kun tuli tieto eduskunnan monivuotisen puhemiehen

vangitsemisesta, ja viimeisetkin velvollisuussiteet Venäjään katkesivat.



       *       *       *       *       *



Kun Lappeen tuomiokunnan tuomari aamulla rauhattoman päivän ja yön

jälkeen istui koppinsa vuoteen vieressä, kuului käytävällä askelten

kaiku. Vartija avasi oven ja kehoitti vankia seuraamaan mukana

kansliaan. Siellä oli tuomarin puoliso jo odottamassa. Outo väristys

kävi läpi molempien ruumiin. Eilen omassa kodissa ja tänään vieraassa

vankilassa. Katseet puhuivat ja sanat vaikenivat.



       *       *       *       *       *



Sinä vuonna, jolloin Lappeen tuomiokunnan tuomari tuotiin vankina

Viipuriin, oli lääninvankilan päällikkönä Arvid Stråhlman. Hänen

apulaisenaan oli nuori Walter von Gerich, jonka mieltä laiton

vangitseminen vavahdutti niinkuin koko Suomen kansaakin. Hän koetti

parhaansa mukaan lievittää sitä loukkausta, joka oli kohdannut hänen

maanmiestänsä. Jo seuraavana päivänä siirrettiin vanki hänen toimestaan

yksinäisestä kopistaan tilavaan ja valoisaan sairaalahuoneeseen.

Hänen avullaan pääsi Ellen-rouva joka päivä, toisinaan kahdestikin,

tervehtimään miestään. Ja monet tuttavatkin saivat käydä tapaamassa

vangittua tuomaria, niiden joukossa pankinjohtaja Lundson ja vanha

hovioikeudenneuvos G.W. Homén. Vankilassa käyneiden joukossa olivat

myös tohtorit von Numers ja Granberg, jotka tutkivat hänen terveyttään

ja myöhemmin hankkivat hänelle runsaasti lääketarpeita.



       *       *       *       *       *



Matkastaan Viipuriin ja sielläolostaan Svinhufvud kertoo:



— Käräjätalosta lähdettiin matkalle avonaisella autolla, ja minä

tarkenin siinä hyvin, kun minulla oli turkkini ja karvalakkini, mutta

poliiseja paleli koko lailla, sillä niillä oli liian vähän vaatetta.

Kun ajettiin Kotkaniemen tienristeyksen sivu, ei tiellä näkynyt

eikä kuulunut mitään. Matka meni koko hyvin muuten, mutta tiellä

Lappeenrannan ja Viipurin välillä joutui auto epäkuntoon, ja siinä

viivyttäessä poliisit palelivat ja voivottelivat pakkasta.



Vihdoin päästiin perille Viipuriin, ja siellä otettiin ystävällisesti

vastaan. Ensimmäisen yön minä makasin kopissa, en muista missä

kerroksessa, mutta seuraavana aamuna vietiin minut lääkärien

määräyksestä sairaalaan. Se oli iso huone, jossa oli neljä sänkyä,

mutta minä sain asua siellä yksin. Siellä olikin erinomaisen hyvä olla.

Ruoat tuotiin kaupungilta, eikä siellä ollut mitään hätää. Ja sinne sai

vähitellen tulla tervehtimäänkin. Vaimoni pääsi jo heti alusta.



Hyvä mies vankilassa oli luutnantti Walter von Gerich, josta oli paljon

apua. Ståhlman oli vähän arempi ja pysytteli enemmän syrjässä, mutta

Gerich järjesti kaikki hyvin. Hän kävi useamman kerran päivässä minua

tervehtimässä, ja me juttelimme asioista hyvin paljon.



       *       *       *       *       *



Eräänä marraskuun harmaana päivänä avautui lääninvankilassa jälleen

sen huoneen ovi, jossa asui Lappeen tuomiokunnan tuomari. Sisään astui

vanha tuttu, silloinen ratsumestari Hannes Ignatius. Hänellä oli paljon

mielenkiintoista kerrottavaa. Ulkomailta juuri palanneena oli hänellä

Ruotsin lehtiä mukanaan. Niissä kerrottiin jostakin muustakin kuin

ryssien voitoista, joista kotimaan lehdet olivat olleet uutisia täynnä.

Ruotsissa ei sotasensuuri pakottanut sanomalehtiä selittämään tappioita

voitoiksi, vaan antoi esittää tosiasiat sellaisinaan. Ja ne olivat

ryssille vähemmän mieluisia. Marraskuun lopulla oli itärintamalla,

Kutnon ja Lipnon luona, käyty ankaria taisteluja. Hindenburg oli

antanut venäläisille vahvasti selkään ottaen vangiksi kokonaisia

rykmenttejä. Tieto saksalaisten voitoista oli vangille iloinen uutinen.

Maailmansota saattaisi ehkä murtaa Venäjän vallan ja antaa Suomelle

vapauden.









KARKOITUSMÄÄRÄYS.



Oli marraskuun 28:s päivä. Vanki istui vuoteensa reunalla ja tutki

edessä olevaa ranskankielistä Venäjän historiaa. Siinä kerrottiin,

kuinka Venäjän kansa oli kolmatta sataa vuotta kantanut orjan

kahleita. Tataariheimo oli hallinnut suurta kansaa, jolla ei ollut

voimaa karistaa päältään vierasta iestä. Kun valta vihdoin oli tullut

kansan omille miehille, oli Venäjän kehityksessä alkanut uusi kausi.

Vieraita heimoja orjuutettiin, niiden joukossa monia suomensukuisia

kansoja, jotka, jos olisivat olleet yksimielisiä, olisivat ehkä

voineet selviytyä voittajina taistelussa. Nyt oli heidät lyöty maahan,

monet heimot olivat jo kuolleet, ja niiden viimeiset rippeet asuivat

hajallaan yli laajan pohjoisen Venäjän. Vanha syrjääninoita Pam oli jo

yli 600 vuotta sitten sanonut kansalleen, että Moskovasta ei meille voi

tulla mitään hyvää, mutta hänen sanojaan ei uskottu. Seurauksena oli,

että Venäjä oli voittanut ensin kaukaisemmat heimokansat ja tullut nyt

Suomen porteille. Nevan rannalle oli Pietari-tsaari Isonvihan aikana

rakentanut pääkaupunkinsakin. Sataa vuotta myöhemmin Venäjä valloitti

Suomen kokonaisuudessaan, mutta ei sentään koskenut Ruotsin lakeihin

ja suomenkieleen. Nyt sensijaan oli Venäjä tullut Suomen koteihinkin

ja pyrkinyt salakavalasti kuin varas viemään kansalta oikeuden ja

äidinkielenkin turvan.



       *       *       *       *       *



Kun ovi jälleen avautui ja vartija tuli hakemaan vankia kansliaan, oli

Svinhufvud yhä edelleen kirjansa ääressä ja ajatuksiinsa vaipuneena.

Todellisuus karkoitti pian mietteet. Edessä seisoi Viipurin kaupungin

poliisimestari, joka ryssiä kumartelemalla oli kohonnut asemaansa.

Vangin astuessa sisään istui poliisimestari pöytänsä ääressä vakavan

näköisenä.



— Kenraalikuvernööri on määrännyt teidät karkoitettavaksi Tomskiin!



— Määrätkää vain, karkoittakaa vain, yhtä laitonta on kaikki!



Poliisimestari ilmoitti edelleen, että vanki sai kolme päivää aikaa

järjestääkseen asioitaan, minkä jälkeen oli lähdettävä matkalle.



Keskustelu päättyi siihen. Svinhufvudin kohtalo oli ratkaistu.



       *       *       *       *       *



Maan sanomalehdissä oli lyhyt uutinen Svinhufvudin karkoittamisesta.

Niinpä Helsingin Sanomat kertoi vain seuraavaa:



»Viime lauantaina ilmoitettiin Viipurin lääninvankilaan viedylle

Lappeen tuomiokunnan tuomarille, asessori P E. Svinhufvudille, että

kenraalikuvernööri oli määrännyt hänet karkoitettavaksi Tomskin

kuvernementtiin Siperiassa sodan ajaksi.»



Ennenkuin yllämainittu uutinen tuli julkisuuteen, oli

kenraalikuvernööri pitänyt hyvää huolta yleisen mielipiteen

valmistelemisesta vastaanottamaan karkoitustietoa. Edellisen päivän

sanomalehdissä oli nimittäin julkaistu kenraalikuvernöörin selitys

vangitsemisen johdosta, mutta siinä oli esitetty vain Kasanskijn ja

Svinhufvudin välinen kirjeenvaihto, ei muuta. Kenraalikuvernöörin

erottamis- ja karkoittamispäätösten perusteluista ei mainittu sanaakaan.



       *       *       *       *       *



Samana päivänä kuin Viipurin poliisimestari ilmoitti Svinhufvudille

karkoittamisesta, kävi Ellen-rouva tervehtimässä miestään. Tuskin oli

hän saanut tietää surusanomasta, kun hän jo ilmoitti olevansa valmis

seuraamaan mukana. Niin oli päättänyt tehdä Alma Hasselblattkin,

Vaasan pormestarin puoliso, jonka miehen venäläiset jo muutamia

kuukausia aikaisemmin olivat raastaneet Siperiaan. Etappitietä oli Ivar

Hasselblatt saanut matkustaa kaukaiseen Taraan Omskin kuvernementissa.

Puoliso oli tahtonut heti seurata miestään, mutta ei ollut löytänyt

häntä. Vasta kuukausien kuluttua saapui Siperiasta kirje, joka kertoi

kauheasta matkasta halki Venäjän lakeuksien. Silloin päätti Alma

Hasselblatt matkustaa miehensä luokse. Tässä tarkoituksessa hän oli nyt

saapunut Viipuriin ja pyytänyt saada yhtyä samaan matkaan Ellen ja P.E.

Svinhufvudin kanssa.



Walter von Gerich oli heti tarjoutunut matkaan saattamaan, mutta

hänelle ei annettu lupaa siihen. Syy saattajanhankkimis-ajatukseen

oli se, että Ellen-rouva ei osannut lainkaan venättä eikä hän olisi

voinut yksin matkustaa Venäjällä. Epätietoista myös oli, saisiko hän

matkustaa yhdessä miehensä kanssa vai erikseenkö, ja ilman saattajaa ei

kuitenkaan uskallettu toimittaa häntä matkalle.



       *       *       *       *       *



Ensimmäisistä päivistään Viipurissa Svinhufvud kertoo:



— Olin siellä ollut muistaakseni pari kolme päivää, kun Pekonen

kutsui minut ylös kansliaan ja sanoi, että kenraalikuvernööri oli

karkoittanut minut Tomskiin. Sitten Pekonen kysyi, tahtoisinko kopion

karkoitusmääräyksestä. Vastasin, etten siitä välitä; karkoittaminen oli

yhtä laitonta kuin virastaerottaminenkin. Pekonen ilmoitti vielä, että

sain kolme päivää järjestää asioitani, olematta kuitenkaan oikeutettu

poistumaan vankilasta, ja että ihmisiä sai tulla vankilaan minua

tapaamaan.



Kun tuli tieto karkoittamisesta, sanoi vaimoni, että hän lähtee

matkaan. Seuraamme päätti yhtyä myös rouva Hasselblatt. Hänen miehensä,

pormestari Hasselblatt, vietiin syyskuussa Siperiaan, ja hän sai

matkustaa »etappitietä» kaikenlaisten rikollisten kanssa vankilasta

vankilaan. Hän sai kärsiä parisen kuukautta, sillä vasta marraskuussa

hän tuli perille Taraan. Rouva oli nyt tullut Vaasasta ja tahtoi

seurata meitä Omskiin saakka.



Minulla oli vankilassa mukanani ranskankielinen A. Rambaud'n

kirjoittama Venäjän historia. Se oli sangen mielenkiintoinen, sillä

sen avulla saattoi jonkin verran tutustua Venäjän kansan vaiheisiin ja

kirjaviin oloihin. Hannes Ignatius tarjosi jotakin muutakin luettavaa,

mutta minä arvelin, etten tarvitse. Tuon Venäjän historian olin kyllä

lukenut aikaisemmin käännöksenä, mutta nyt olin ostanut ranskalaisen

alkuperäisen ja vähän myöhemmän painoksen.



       *       *       *       *       *



Rauhaton päivä on jälleen hiljennyt illaksi. Valkeat lumikentät, jotka

vielä eilen levittäytyivät yli seutujen, ovat päivän aikana ehtineet

sulaa. Ilma on lämmennyt, ja syksyinen, musta maankuori on pilkistänyt

uudelleen esiin. Tuuli, joka oli jo mennyt talveksi metsiin nukkumaan,

on herännyt pimenevään syksyiseen ilmaan ja vinkuu rauhattomana

nurkissa.



Vuoteensa vieressä istuu Lappeen tuomiokunnan tuomari, joka saman

päivän aamuna on saanut tiedon karkoitusmääräyksestään. Ajatukset

liukuvat jonnekin kauas Siperian aroille, suureen tuntemattomaan, mutta

aivan huomaamatta ne palaavat jälleen kotiin Kotkaniemeen. Muistuu

mieleen pöydän ääressä istuva perhe, jonka kasvoille lampunvalo jakaa

valoja ja varjoja. Muistuu Kotkaniemen ihana hiekkaranta ja Kivijärven

kymmenet saaret. Vielä muistuvat mieleen pihakoivut ja niiden vieressä

seisova solakka mäntymetsä. Ja vanha Osmokin muistuu mieleen. Tuntuu

kuin se seisoisi siinä edessä häntäänsä heilutellen ja hyppien. Sen

ilolla ei ole rajaa, sillä nyt mennään metsään.



— No — no — Osmo — oleppas nyt — oleppas nyt — kyllä sitä kohta jo

mennään!



Mutta siihen katkesikin muistojen tie. Edessä pilkottivat pienestä

ikkunasta vankilan vastapäiset synkät muurit. Ja jossakin niiden

sivuseinillä erottui rautaristikoitakin.



       *       *       *       *       *



Mutta ennenkuin yö tuli, kumartui vanki uudelleen kirjan ääreen. Hänen

edessään ei ollut enää Venäjän historia, vaan suomalainen lakikirja.

Siihenhän ne olivat kirjoitetut isien pyhät lait, joita nyt oli

häväisty ja joiden puolustajat oli teljetty vankiloihin.



Näin kertoo Svinhufvud itse tästä lakikirjasta, jonka hän oli ottanut

mukaansa kaukaiselle matkalle:



— Se oli tavallinen lakikirja, 1734 vuoden lakikirja, se on selvä,

mikäs se muuten olisi ollut. Se on sentään suurenmoinen, kun sitä

saa rauhassa lukea ja vertailla ja pääsee syventymään ja perehtymään

siihen. Siitä voi juristi lukea kuinka paljon hyvänsä, ja aina siitä

lähtee uutta irti. Jos tuli ikävä, ei tarvinnut muuta kuin ottaa se

käsille vain, kyllä siinä aina sai ajan kulumaan.



       *       *       *       *       *



Samaan aikaan kuin Svinhufvud tutki lakikirjaansa, kiiti yöjunassa

Suomen pääkaupunkia kohden kirjelmä, jossa Viipurin läänin kuvernööri

kertoi kenraalikuvernöörille toimenpiteistään. Kirje oli salainen ja

venäjänkielinen, Anatol Aleksandroffin käsialaa, ja siinä sanottiin

m.m.:



»Eilispäivänä toimittivat santarmieverstiluutnantti Peti ja

poliisilaitoksen etsivän osaston komissaari Heinjärvi etsivien

avustamina huolellisen kotietsinnän Svinhufvudin maatilalla, jolloin

otettiin talteen hänen yksityinen kirjeenvaihtonsa. Etsinnän tuloksista

en voi vielä ilmoittaa mitään, sillä everstiluutnantti Peti ja herra

Heinjärvi palasivat viime yönä vasta kolmannella tunnilla matkaltaan

eivätkä näin ollen ole ehtineet vielä käydä läpi kirjeenvaihtoa

kokonaisuudessaan.



Svinhufvudin agitatorinen ja hallitukselle vihamielinen toiminta on

siksi tunnettu Teidän Ylhäisyydellenne, ettei minun tarvitse siihen

lisätä mitään. Päätöksellänne on hänet määrätty karkoitettavaksi

Tomskin kuvernementtiin niin kauaksi aikaa, kuin sotatilaa Suomessa

kestää. Sodan loputtua lakkautetaan sotatila ja Svinhufvud palaa

Suomeen sekä kiukustuneena toimenpiteistä, joihin nykyjään on hänen

suhteensa ryhdytty, rupeaa tietenkin jatkamaan hallituksenvastaista

toimintaansa vielä laajemmassa määrässä kuin tähän saakka.

Tämän estämiseksi, ettekö, Teidän Ylhäisyytenne, katsoisi

tarkoituksenmukaiseksi niiden julkeiden rikkomusten vuoksi, jotka

Svinhufvud viime aikoina on itselleen sallinut, lähettää häntä koskevat

asiakirjat Sisäasiainministeriön Erikoiselle neuvottelukomitealle,

joka on oikeutettu karkoittamaan, ellen väärin muista, enintään viiden

vuoden ajaksi. Olen vahvasti vakuutettu, ettei Suomelle siitä ole muuta

kuin hyötyä.»









KAUNIS ESIMERKKI.





Kieltäytyessään vangitsemasta Svinhufvudia oli nimismies Nordström

toiminut omantuntonsa vaatimusten mukaisesti. Hän joutuikin

ensimmäisenä kärsimään menettelystään rangaistuksen viranomaisten

taholta. Viipurin läänin kuvernööri kiiruhti vielä samana päivänä,

jolloin Svinhufvud vangittiin, erottamaan hänet virastaan.



Raportissaan kenraalikuvernöörille 28.11.1914 Viipurin läänin

kuvernööri sanoo Nordströmin toiminnasta seuraavaa:



»Koska Luumäen piirin nimismies Nordström, joka kahdesta

kiertokirjeestäni huolimatta ei ainoastaan ollut ryhtymättä mihinkään

toimenpiteisiin estääkseen Svinhufvudia omavaltaisesti aloittamasta

käräjiä — hän jätti tekemättä minulle ilmoituksenkin siitä, joten

Svinhufvudille oli käynyt mahdolliseksi laiton tuomarinviran hoitaminen

lähes kahden päivän aikana —, vaan vieläpä, kuten jälkeenpäin on

selvinnyt, tahallaan sulki puhelimensa tehdäkseen lääninhallitukselle

mahdottomaksi päästä yhteyteen hänen kanssaan, on osoittanut ilmeistä

tottelemattomuutta ja täydellistä epäluotettavuutta, minä viipymättä

marraskuun 12/25 päivänä erotin hänet virasta.»...



Selitettyään senjälkeen määränneensä tutkimuksen toimitettavaksi

Nordströmin toiminnasta kuvernööri ilmoittaa aikovansa saattaa hänet

vankeusrangaistukseen, jos vain käy ilmi, ettei hän ole toimittanut

kuvernöörin määräyksiä poliisikonstaapeleille, niinkuin näyttää

todennäköiseltä. Tämän uhkauksen kuvernööri panikin täytäntöön:

Nordström sai istua kolme kuukautta vankeudessa.



       *       *       *       *       *



Saatuaan hovioikeudenauskultantti Elias von Hertzenin 22.11.1914

päiväämän kirjeen, jossa hän ilmoitti kieltäytyvänsä istumasta Luumäen

käräjiä, vaati Viipurin hovioikeus kirjelmässään 26.11.1914 häneltä

selitystä menettelyynsä. Vastauskirjelmässään 7.12.1914 ilmoitti

Hertzen m.m.:



»Koska Hov. asessori P.E. Svinhufvud ei kuitenkaan ollut laillisesti

virasta erotettu, oli Hovioikeuden Hov. ausk. Tapanaiselle antama

määräys pätevyyttä vailla. Samasta syystä ei Hovioikeus voinut määrätä

myöskään minua hänen sijaisenaan istumaan mainittuja käräjiä, vaan

oli sekin Hovioikeuden toimenpide pätevyyttä vailla. Tästä syystä en

voinut istua noita käräjiä, vaan jäivät ne tuomiokunnan varsinaiselle

tuomarille Hov. asessori P.E. Svinhufvudille toimitettaviksi.»



Tästä selityksestä välittämättä tuomittiin Hertzen kärsimään 5

kuukauden vankeusrangaistus. Vuoden 1916 alussa hän suoritti Kuopion

lääninvankilassa rangaistuksensa.



Taistellessaan vuonna 1918 Vienan-Karjalassa sairastui Hertzen siellä

ja menetti henkensä.



       *       *       *       *       *



Hovioikeuden auskultantti Toivo Tapanainen oli parhaillaan istumassa

Valkealan käräjiä saadessaan 20.11.1914 Viipurin hovioikeuden kirjeen,

jossa hänet määrättiin hoitamaan Lappeen tuomiokuntaa Svinhufvudin

jälkeen. Istuttuaan käräjät loppuun ja neuvoteltuaan sillä välillä

menettelystään pyysi hän kirjelmässään 4.12.1914 vapautusta

tehtävästään. Kun ei siihen suostuttu, oli hän pakotettu 7.12.1914

toisessa kirjelmässään Viipurin hovioikeudelle ilmoittamaan, ettei

tule missään tapauksessa määräystä noudattamaan. Tämän johdosta

määrättiin nostettavaksi syyte häntä vastaan, ja hänet tuomittiin

vankeusrangaistukseen 4 kuukaudeksi, minkä hän suoritti Viipurin

lääninvankilassa.



       *       *       *       *       *



Kertomukset Nordströmin, Hertzenin ja Tapanaisen menettelystä

todistavat, että Suomessa oli vielä miehiä, jotka uskalsivat panna oman

asemansa vaakalaudalle voidakseen puolustaa esimiehensä kunniaa ja

ilmaista vastalauseensa hänen laittoman vangitsemisensa johdosta. He

kärsivät tietysti rangaistuksensa yhtä syyttömästi kuin Svinhufvudkin,

mutta he tekivät sen ilolla, sillä he tiesivät sillä tavoin edistävänsä

samaa asiaa, jota Svinhufvudkin menettelyllään tarkoitti osoittaa,

nimittäin, että viimeisetkin velvollisuussiteet Venäjään olivat nyt

katkenneet.



       *       *       *       *       *



Mutta ei ainoastaan Suomen sivistyneistö, vaan myöskin yhteinen kansa

oli valmis näyttämään solidaarisuudentuntoaan. Hyvänä esimerkkinä siitä

on Kotkaniemen isäntärengin Reetun menettely. Hän oli nuorena miehenä

tullut kartanoon Padasjoen pitäjästä, jossa hänen isällään oli pieni

torppa. Kotkaniemessä hän oli jo ollut alun seitsemättä vuotta, kun

Svinhufvud vangittiin. Tänä aikana hän oli seurannut kunnioittavin

mielin sitä taistelua, jota käytiin Suomen oikeuksien puolesta. Kun hän

sai tiedon talon isäntää kohdanneesta onnettomuudesta ja näki, kuinka

suuret taloudelliset vaarat uhkasivat Kotkanientä, tuli hän aamulla

ennen Ellen Svinhufvudin Viipurin-matkaa ilmoittamaan tälle, että kyllä

hän on valmis nyt hoitamaan Kotkaniemen maita ilman mitään palkkaa. Hän

siis, jolla ei mitään ollut, oli valmis luopumaan siitäkin vähäisestä

ansiosta, mikä hänelle renkinä kuului, helpottaakseen siten isäntänsä

vaikeata asemaa ja auttaakseen häntä säilyttämään Kotkaniemen.









HÄÄT VANKILASSA.





Oli sunnuntai ja joulukuun kuudes päivä.



Luumäen kirkosta kuului virrenveisuu viereiseen pitäjäntupaan saakka,

jossa istui muutamia naapuri-isäntiä poltellen pyhäpiippuja.



— Kuuluvat vihkivän sen meijän asessorin tyttären tänään.



— Niin nuo kuuluvat haastavan.



— Ja ihan vankilassa.



— Tänään on kuulutuskin kirkossa.



— Eiköhän tuota lähetä kuuntelemaan.



Miesten astuessa kirkkoon on pappi juuri lopettanut saarnansa. Päät

penkkiriveissä ovat kumartuneet rukoukseen. Siellä täällä, naisten

puolella, vilahtelee valkoisia nenäliinoja silmäkulmilla. Nyt kaikuu

papin voimakas ääni yli kirkon. Kuinka hyvin hän onkaan osannut

sovittaa rukouksensa sanat. Tuntuu aivankuin hän pyytäisi Jumalan

suojelemaan sitä miestä, jonka ne, jotka itsensä olivat ylentäneet,

olivat karkoittaneet kaukaiseen vieraaseen maahan. Monet kädet yhtyvät

ristiin, ja harras rukous kohoaa taivaalle.



Kohta kuuluvat jo papin sanat hänen kuuluttaessaan kristilliseen

avioliittoon toisen ja kolmannen kerran tilanomistaja Olof Alfthanin

Pulsasta ja asessorintyttären Mary Svinhufvudin Kotkaniemestä.



       *       *       *       *       *



Kun karkoitusmääräyksen toimeenpanoa ei alkanut kuulua määräajan

kuluttua, heräsi vangin omaisissa halu järjestää Mary Svinhufvudin

ja Olof Alfthanin vihkiminen heti, eikä jouluna, kuten alkuperäinen

suunnitelma oli. Kihlautunut pari oli jo kerran kuulutettu Luumäellä.

Nyt oli vain järjestettävä nopeasti toinen ja kolmas kuulutus sekä

hankittava vankilan viranomaisilta lupa saada toimittaa vihkiminen

vankilassa, jotta morsiamen isä voisi olla tilaisuudessa läsnä. Walter

von Gerich ja Arvid Stråhlman antoivat luvan vihkiäisten järjestämiseen

vankilassa omalla vastuullaan. Ja niin oli sunnuntaina keskipäivällä

kaikki valmista. Odotettiin vain puhelinsanomaa Luumäeltä toisesta ja

kolmannesta kuulutuksesta, jotta vihkiminen voitaisiin laillisesti

suorittaa.



       *       *       *       *       *



Vankilan isossa kansliahuoneessa seisoo pöydän takana virkapukuinen,

keski-ikäinen pappi. Hänen edessään on valkopukuinen nuori nainen,

jonka kasvot ovat yhtä valkeat kuin morsiuspuku. Vihkimäjuhlan

vieraidenkin kasvoilta on hymy paennut. He seisovat kaikki, niin

morsiamen äiti kuin sulhasen tädit, aivankuin suuressa surujuhlassa.



Nyt vihitään vangin tytär, ja vihkiminen tapahtuu vankilassa.



Pehr Evind Svinhufvud seisoo syrjässä muista, katselee ja kuuntelee.

Mitä hän ajattelee, sen tietävät vain nuo vankilan synkät

ristikkoikkunat.



Ovien ohi vilahtaa harmaapukuisia miehiä, jotka vaanivat katseillaan

vankia. Joku heistä yrittää tulla sisäänkin, mutta peräytyy kuitenkin

takaisin.



Merkillisistä vihkiäisistä vankilassa Svinhufvud kertoo:



— Nuorempi tyttäreni vihittiin, ja se tapahtui lääninvankilan

kansliahuoneessa, jotta minäkin saisin olla mukana. Vankilan pappi,

Friman, joka oli vanha tuttu, toimitti vihkimisen. Siellä oli vaimoni —

ja Yngve — ja minä — rouva Kottelin — ja muutamia Olofin sukulaisia —

ja vaimoni äiti — ja keitä siellä oli. Pikkanen seurakunta, vain toista

kymmentä henkeä kaikkiaan, ei sen enempää. Gerich se järjesti kaiken.

Hän ja Stråhlman saivat jäljestäpäin »skraapan» siitä, että olivat

sallineet vihkimisen vankilassa.



       *       *       *       *       *



Samana päivänä, jolloin vihkiäiset olivat lääninvankilassa, lähetti

Viipurin läänin kuvernööri kaupungin poliisimestarille seuraavan

määräyksen:



»Kehoitan Teitä ottamaan vastaan täkäläisestä lääninvankilasta

siellä säilytettävänä olevan entisen hovioikeudenasessorin, Lappeen

tuomiokunnan tuomarin, Pehr Evind Svinhufvudin ja lähettämään hänet

maanantaina 7 p:nä joulukuuta 7.30 aamulla lähtevällä pikajunalla yhden

komissaarion sekä etsivänpoliisin seuraamana Petrogradin kuvernöörille

enempää toimenpidettä varten.»



Mutta tästä määräyksestä ei Svinhufvud eikä kukaan hänen omaisistaan

tietänyt mitään. Yhtä vähänhän kukaan tässä vihkimätilaisuudessa

läsnäolleista aavisti silloin, kuinka suureksi merkkipäiväksi sama

joulukuun kuudes oli myöhemmin tuleva maamme historiassa. Ei kukaan

tietänyt, että kolme vuotta myöhemmin Suomen kansa julistautuisi

itsenäiseksi. Vielä vähemmin aavisti silloin kukaan, että morsiamen

isä, jota nyt oli verisesti loukattu, olisi juuri se mies, joka

julistaisi Suomelle vuosisatoja odotetun itsenäisyyssanoman.



       *       *       *       *       *



Samaan aikaan kuin Svinhufvudin tyttären vihkiäisiä toimitettiin

lääninvankilan kansliahuoneessa, saapui sinne Viipurin poliisilaitoksen

etsivän osaston päällikkö toimittamaan parin vangin kuulustelua.

Sattumalta ohjautuivat hänen askelensa kansliahuoneeseen, ja niin

hän joutui vihkiäistilaisuuden näkijäksi. Huomatessaan väkeä

kansliahuoneessa peräytyi hän tosin heti takaisin, mutta kysyi

kuitenkin häntä vankien luo ohjaamaan tulleelta Walter von Gerichiltä

väen kokoontumisen syytä ja sai myös siihen totuudenmukaisen

vastauksen. Näine tietoineen lähti etsivän osaston päällikkö heti

vankien kuulustelun suoritettuaan ilmoittamaan tapahtumasta Helsinkiin

kenraalikuvernöörin kansliaan, josta jo varhain seuraavana aamuna

soitettiin Viipurin läänin kuvernöörille ja tiedusteltiin, kuinka on

mahdollista, että Svinhufvudin tyttären vihkiminen on saanut tapahtua

vankilassa. Viipurin läänin kuvernööri lähetti vielä samana aamuna

määräyksen kaupungin poliisimestarille kuulustelun ja tutkimuksen

toimittamisesta asiassa.



Toista viikkoa myöhemmin Viipurin läänin kuvernööri lähetti

kenraalikuvernöörille selityksen asiassa. Se oli päivätty 16.12.1914 ja

oli näin kuuluva:



»Sittenkuin tietooni oli tullut, että täkäläisessä lääninvankilassa

olisi 23 päivänä marraskuuta kuluvaa vuotta vanhaa lukua vietetty

siihen aikaan sanotussa vankilassa säilytettävänä olleen, Tomskin

kuvernementtiin karkoittamistaan odottavan Svinhufvudin tyttären häitä,

minä heti määräsin poliisimestarin toimittamaan poliisikuulustelun

asiassa. Minulle toimitetusta pöytäkirjasta olen havainnut, että

huhu oli ollut tosi ja että vankilan johtaja oli myöntynyt siihen,

että Svinhufvudin tyttären vihkiäiset oli toimitettu vankilan

kansliassa; vihkiäisissä olivat läsnä paitsi sulhasta — erästä

Alfthania — morsiamen vanhemmat ja lähimmät sukulaiset, kaikkiaan

12—15 henkeä. Paitsi näitä olivat läsnä vankilan v.t. johtaja

Stråhlman, hänen apulaisensa von Gerich ja vankilan pastori Friman,

joka toimitti vihkimisen. Vielä on pantava merkille se seikka, että

kun etsivän osaston päällikkö Heinjärvi saapui vankilaan toimittamaan

poliisikuulustelua, niinhyvin Stråhlman kuin Gerich pöytäkirjaan

merkittyjen kertomustensa mukaan julkilausuivat ihmettelynsä sen

johdosta, että kuvernööri sekaantuu vankilan sisäistä järjestystä

koskeviin asioihin, jotka heidän mielestään voivat koskea ainoastaan

heitä itseään ja vankeinhoitohallitusta eikä kuvernööriä. Maan

kuvernööreille ja lääninhallitusten virkamiehille annetun arm.

vahvistetun johtosäännön 27 §:stä kuitenkin selvästi havaitaan,

että kuvernöörin tulee pitää huolta vangittujen henkilöiden

oikeasta säilyttämisestä rangaistuslaitoksissa. Mielestäni se, että

Svinhufvudin tyttären vihkiäisten on sallittu tapahtua vankilan seinien

sisäpuolella, todistaa vankilan v.t. johtajan puolelta täydellistä

vankilapalveluksen asettamien vaatimusten ymmärtämisen puutetta.



Poliisikuulustelupöytäkirja lähetetään samanaikaisesti Suomen

vankeinhoitohallitukselle.



Tämän saan Teidän Ylhäisyydellenne kunnioittaen ilmoittaa.»



64



Vankilanjohtaja Arvid Stråhlman lähetti omasta puolestaan jo

aikaisemmin laajan selityksen vankeinhoitohallitukselle. Tämän

kirjelmän syrjään on vankeinhoitohallituksen silloinen ylijohtaja P.

Strauch tehnyt seuraavan merkinnän:



»Kenraalikuvernöörin minulle antaman ohjeen mukaisesti ei tämä

Viipurin läänin kuvernöörin tiedonanto aiheuta mitään toimenpiteitä

vankeinhoitohallituksen taholta. Olen henkilökohtaisesti antanut

määräyksen virkaatekevälle vankilanjohtajalle Stråhlmanille, että

hänen tällaisissa poikkeustapauksissa tulee puhelimitse edeltäkäsin

neuvotella vankeinhoitohallituksen ylijohtajan kanssa tai antaa asiasta

tieto kuvernöörille.»



Juttu päättyikin tähän aiheuttamatta vankilan viranomaisille lisää

ikävyyksiä.









LÄHTÖ VIIPURISTA.





Vanki oli yksin. Vaikka päivä alkoi jo hämärtyä, näkyi vankilan pihalla

vielä miehiä kävelyllä. Oli näet sunnuntai, ja vangeillekin tahdottiin

silloin antaa enemmän vapautta. Katsellessa noita muita vankeja, joiden

kasvoissa kuvastui rikollisuus, muistui Lappeen tuomiokunnan tuomarin

mieleen toinen päivä vankilassa. Silloin oli hänellekin tarjottu

tilaisuus mennä kävelemään vankilan pihalle yhdessä muiden vankien

kanssa. Mutta hän oli vain kiittänyt huomaavaisuudesta ja kieltäytynyt,

sillä eihän hän, joka oli ollut noiden toisten tuomari, voinut mennä

sinne.



— Voi olla vielä vanhoja kundeja!



       *       *       *       *       *



Vihkiäisillallisten jälkeen, joissa oli vallinnut painostava mieliala,

Ellen-rouva on nukkunut rauhattomasti. Tosin ei hänellä enää kahteen

viikkoon ole ollut rauhallista yötä, mutta nyt tuntuu uni kokonaan

paenneen. On kuin hän yhä vain seisoisi vankilan isossa salissa ja

näkisi harmaapukuisten salapoliisien vaanivan kaikkialla ympärillä.

Mutta aamupuoleen, kun väsymys jo on uuvuttanut viimeiset voimat,

Ellen-rouva vaipuu hetkeksi horroksiin. Lundsonin ruokasalin seinäkello

lyö kuusi, mutta ne lyönnit hän kuulee vain puolella korvalla. Ne

tuntuvat tulevan jostakin hyvin kaukaa ja jäävät hetkeksi korviin

kumajamaan.



Kuului vihlova, kimeä soitto. Mutta ennenkuin Ellen-rouva ehti tajuta,

että oltiinkin pimeässä Viipurissa eikä Luumäellä, oli puhelin jo

pärähtänyt viimeisen kerran. Pimeässä eteishuoneessa kuului hetken ajan

kyselevä ääni, mutta soittaja oli poissa. Pahoin aavistuksin palasi

Ellen-rouva huoneeseensa. Kuka oli soittanut näin aikaisin aamulla?

Kellohan oli vasta puoli seitsemän, ja ulkona oli pilkkopimeä. Hän

kiersi sähkölampun palamaan. Valkeaan kattoon livahti musta varjo,

mutta lattialle ja vuoteelle piirtyivät keltaiset valojuovat.



Jälleen kuului puhelinsoitto eteisestä.



Walter von Gerichin puolesta, jonka oli täytynyt kiiruhtaa vankilaan,

ilmoitettiin puhelimessa vain lyhyesti:



— Nyt ne lähtevät viemään häntä! Juna lähtee kello puoli kahdeksalta,

mutta siihen ette enää ehdi! Matkustakaa seuraavassa junassa Pietariin!



       *       *       *       *       *



Vankilan portin edustalta — kello oli vasta vähän yli 7 aamulla —

vieri auto ulos pimeään kaupunkiin. Vain siellä täällä tuli joku

yksinäinen jalankulkija vastaan. Katulyhdyt, jotka himmennettyinä

valaisivat pimeitä katuja, vaikuttivat unisilta, niinkuin yksinäiset

työhönsä kiiruhtavat ihmisetkin. Poliisiupseeri v. Grossin ja muutamien

vartijoiden saattamana kuljetettiin karkoitettu junaan, jossa hänelle

oli varattu kokonainen vaunu. Kun vankilan portailta lähdettiin, oli

Walter von Gerich pyrkinyt mukaan autoon karkoitettua saattamaan,

mutta komissaari v. Gross oli työntänyt hänet pois Silloin Gerich

juoksi rataa pitkin nopeasti asemalle ja tapasi aivan viime hetkessä

Svinhufvudin. Kiireessä hän sai ilmoitetuksi vain seuraavat sanat:



— Tulen vaimosi kanssa seuraavassa junassa!



Kun vartijat olivat asettuneet paikoilleen, vihelsi juna ja lähti,

mutta ikkunoiden eteen vedettiin verhot. Juna läheni lähenemistään

Suomen ja Venäjän rajaa. Jossakin viimeisillä asemilla hakivat

vartijamiehet vangille voileipiä. Minuutit kuluivat hitaasti, kunnes

juna vihdoin pysähtyi Valkeasaareen, Rajajoen toiselle puolelle.



Suomi oli jäänyt taakse, eikä karkoitetulle oltu suotu tilaisuutta

sanoa edes katsein hyvästiä omalle maalleen. Mutta sydän sanoi hyvästit

salaa. Karkoitettu näki läpi vaunun verhojenkin edessään isänmaan

yhtenä suurena kokonaisuutena. Hän näki Suomen saaret ja järvet, näki

viljapellot ja kylänraitit. Hän muisti kotiveräjän ja pihakoivun,

muisti allien ja kurkien tulon, kun ne keväällä taivaankorkealla

kiiruhtivat yli Kivijärven Vienan-Karjalaan. Allit pysähtyivät

muutamiksi keväisiksi päiviksi saarten rantoihin rallattelemaan, mutta

kurjet eivät jääneet. Niiden siipien suhina kuului vain kotiportaille

tyyninä kevätiltoina.



Mutta junan kiitäessä Pietaria kohden kiiti sen edellä suuren Venäjän

pääkaupungin kuvernöörille sähkösanoma, jossa ilmoitettiin, että

Svinhufvud saapuu, samanlainen sähkösanoma kiiti yhdenaikaisesti myös

Helsinkiin kenraalikuvernöörille, ja se kertoi seuraavaa:



»Tänään aamupikajunassa lähetettiin Pietariin Svinhufvud

poliisikomissaarion, etsivän konstaapelin ja santarmialiupseerin

saattamana. Pietarin kuvernöörille on ennakolta ilmoitettu

sähkösanomalla. Svinhufvudin lähdöstä ei ollut kellään tietoa, eikä

kukaan ollut asemalla saattamassa.»



       *       *       *       *       *



Viipurista-lähdöstään Svinhufvud kertoo:



-— Heti seuraavana maanantaina häitten jälkeen, jotka olivat

sunnuntaina, tuli käsky aikaisin aamulla: pian vaatteisiin, puolen

tunnin perästä lähdetään! Minä menin puoli kahdeksan junassa ja vaimoni

ja rouva Hasselblatt yhdeksän aikaan.



       *       *       *       *       *



Niiden vieraiden joukossa, jotka Viipurissa kävivät tervehtimässä

Lappeen tuomiokunnan tuomaria, oli myös hänen vävynsä, insinööri

Sommar. Kun vävy kysyi appiukoltaan, mitä tämä ajatteli tuomiostaan,

oli Svinhufvud vastannut:



— En luullut, että kävisi näin. Ajattelin, että lähettäisivät Krestyyn

tai sotatuomioistuimen tuomittavaksi johonkin muuhun vankilaan.



Vielä oli vävy kysellyt, luuliko appi pääsevänsä takaisin kotiin.

Siihen oli Svinhufvud vastannut samoin sanoin kuin Ignatiuksellekin:



— Kyllä — Jumalan ja — jatkaen hymähtäen — Hindenburgin avulla!



Svinhufvudin kasvoilla ei pieninkään ilme ollut osoittanut

mielenliikutusta, mutta omaiset sanoivat hänelle kuitenkin hyvästi,

niinkuin sanotaan sille, jota ei enää koskaan odoteta kotiin

palaavaksi. Svinhufvudin vanha äiti, joka asui Helsingissä, ei

kuitenkaan ollut yhtä toivoton kuin muut. Hän luotti lujasti siihen,

että poika vielä kerran palaa kotimaahan. Vanhuuden takia hän ei

lähtenyt poikaansa tervehtimään Viipurin lääninvankilaan, samoinkuin ei

Svinhufvudin sisarkaan, Mathilda, jonka terveys oli heikko. Molemmat

kuitenkin luottivat lujasti tulevaisuuteen.









PIETARISSA.





Kun aamu alkaa valjeta sumuisessa kaupungissa, jossa asuu miljoonia

ihmisiä, heräävät kadut yöunestaan tuossa tuokiossa. Ensimmäisinä

elonmerkkeinä alkaa pimeiltä kaduilta kuulua kimeitä raitiotievaunujen

soittoja. Lyhdyt sammuvat, ja yö vaihtuu hämärän alta kuultavaan

päivään. Silloin yhtyvät raitiotievaunujen soittoihin autojen

tuuttaavat äänet, ja pian kuuluu kaikilta kaduilta ajurien hevosten

tuttu kipkap, joka puukatua vastaan sointuu hillitysti, mutta

mukulakivillä sorahtaa vihlovasti korvaan. Pääkaduilla vyöryy kohta

autojen ja ajurien katkeamaton jono risteilevien raitiotievaunujen

keskellä, ja ihmismeri lainehtii leveillä katukäytävillä.



Miljoonien ihmisten ja tuhansien katujen kaupungin rauhattomaan

vilinään katoaa myös sen ajurin tie, joka tänä aamuna kuljettaa Lappeen

tuomiokunnan tuomaria kuvernöörintalolle. Saattomiehet istuvat vieressä

ja puhuvat vierasta kieltä, sitä samaa kieltä, joka nyt kaikilta

suunnilta kantaa korviin. Vieraskieliset ja räikeänväriset kyltit

pistävät silmiin, ja omituinen koleahko kaupunki-ilma lehahtaa vastaan.



Ollaan Venäjän suuressa pääkaupungissa. Vielä kaksisataa vuotta

sitten oli samalla paikalla suomalainen Nevanlinna ja sen ympärillä

suomalaiset kalastajakylät. Nyt oli tilalle kohonnut venäläinen

jättiläiskaupunki, ja suomalaiset saarikylät olivat vaihtuneet

satakatuisiin suuriin kaupunginosiin. Silloin oli Nevanlinna ollut —

itää vastaan, nyt oli Pietari tukikohtana Suomea vastaan.



       *       *       *       *       *



Päivä on kulunut, ja ilta on vaihtumassa yöksi. Karkoitettu istuu

yksin ja mietteissään. Käytävän ovi avautuu, ja sisään astuu pari

vartiomiestä, jotka puhuvat keskenään venäjää ja antavat karkoitetulle

merkin seurata mukana. Ollaan taas Pietarin kaduilla. Kaupunki on nyt

aivan toinen kuin aamulla. Katulyhdyt ovat jälleen syttyneet, mutta

niiden valot ovat himmeät. Jostakin kaukaa kuuluu raskaiden askelten

tasainen tahti. Kohta ilmestyy eteen sotilasosasto. Miesten kasvoja on

mahdoton erottaa, mutta olalla olevien kiväärien varjot heijastuvat

pitkinä vastapäiselle kivimuurille. Ne näkyvät vain hetken lyhtyjen

kohdalla ja katoavat jälleen. Sotilasosastokin katoaa. Ensin pikajunaan

yön selkään. Sitten maailmansotaan.



Ajuri pysähtyy vankilan mustien muurien viereen. Noustaan ylös kivisiä

portaita. Käytävissä viruu vankeja joka paikassa, mutta viimeksitullut

viedään erikseen yksinäiseen koppiin. Ovi paukahtaa kiinni, ja hetken

ajan kuuluu sen edessä avaimen rapina. Sitten on taas hiljaista.

Karkoitettu oikaisee itsensä vuoteelle, mutta uni ei ota tullakseen.

Katosta heijastaa valoliekki silmään eikä anna unen rauhaa. Kuva

toisensa jälkeen kiitää ohi silmien. Luumäen käräjät, Viipurin vankeus,

vankilan häät, kaikki muistikuvat pyrkivät nyt mieleen. Viimein valtaa

väsymys ruumiin. Kaasu liekki lepattaa yhä heikompana. Ohut, keltainen

valoviiru pyrkii silmäripsistä ulos, jakaantuu moniin säikeisiin ja

sammuu uneen.



       *       *       *       *       *



Pietarin asemalla oli varatuomari Antti Hackzell vastassa Svinhufvudia.

Pankinjohtaja Lundsonin pyynnöstä hän oli suostunut ajamaan karkoitetun

asiaa Pietarissa.



Hän tiesi hyvin, että kaksi, kolme kuukautta kestävä matka vankilasta

toiseen, joissa raivosi mitä vaarallisimpia kulkutauteja, suurten

rikollisten ja pahantekijöiden seurassa, olisi saattanut muodostua

Svinhufvudille mitä arveluttavimmaksi. Saivathan etappitietä

kuljetettavat vangit suorittaa matkansa kurjissa tavarajunien

perään kytketyissä vankivaunuissa ja viettää usein viikkomääriä

siirtovankiloissa. Kun muistaa, että kaikki tämä olisi tapahtunut

talven kylmimpään aikaan, jolloin Siperian pakkanen kohoaa yli

puoleensataan asteeseen, voi helposti kuvitella mielessään sen synkän

kohtalon, joka nyt odotti Svinhufvudia. Pelastaakseen hänet tästä

kiiruhti Hackzell Pietarin katuja virastosta toiseen hankkimassa

Svinhufvudille lupaa saada suorittaa matka Siperiaan omalla

kustannuksellaan ja tavallisessa matkustajajunassa. Hän kääntyi

ensin Pietarin läänin kuvernöörin, kreivi Adlerbergin puoleen, mutta

tämä torjui heti pyynnön asian poliittisen luonteen takia ja neuvoi

Hackzellia sensijaan kääntymään santarmien ylipäällikön puoleen, jolla

yksin oli valta ratkaista asia.



Santarmihallitus oli Pietarin synkimpiä virastoja ja sen päällikkö,

kenraali Dshunkovski, maan kaikkein eniten pelättyjä miehiä. Hänen

puheilleen pääseminen näytti suoranaiselta mahdottomuudelta.

Onnistuakseen kuitenkin tehtävässään Hackzell päätti pyytää Suomen

ministerivaltiosihteeriä, kenraali Markoffia, hankkimaan hänelle pääsyn

Dshunkovskin puheille, mutta Markoff kieltäytyi itsepintaisesti. Ja

kuitenkin olisi hänen tarvinnut vain soittaa Dshunkovskille, niin ovet

olisivat avautuneet.



Masentuneena kahden ensimmäisen yrityksen epäonnistumisesta Hackzell

päätti kääntyä erään tuntemansa valtioneuvoksen puoleen, joka

seurusteli Venäjän oikeusministerin Shtsheglovitoffin perheessä ja

joka siellä oli tutustunut eräisiin korkeihin santarmiupseereihin.

Mainittu valtioneuvos suostuikin avustamaan ja antoi Hackzellille

suosituksen, jonka avulla hän pääsisi eversti Niedermüllerin puheille

santarmihallituksessa. Tämä suositus taskussaan avasi Hackzell pelätyn

santarmihallituksen ovet ja pitkän aikaa odotettuaan pääsi vihdoin

Niedermüllerin puheille. Mutta tulos oli hyvin laiha. Niedermüllerillä

ei ollut asian kanssa mitään tekemistä, eikä hän voinut edes

hankkia audienssia kenraali Dshunkovskin luo. Hän suostui kuitenkin

auttamaan Hackzellia pääsemään kenraali Dshunkovskin pääsihteerin,

Senko-Popovitshin puheille.



Hackzell siirtyi isoon saliin odottamaan. Tunnit kuluivat, mutta mitään

ei kuulunut. Korkeita santarmiupseereja kulki käytävässä alinomaa, ja

eräs kenraali tuli häntä puhuttelemaan. Aika alkoi jo lähetä iltaa.



Siitä, mitä sitten tapahtui, Hackzell kertoo itse seuraavaa:



‒ Kellon lähetessä kuutta tuli eräs siviilipukuinen herra hakemaan

minut pieneen ikkunattomaan huoneeseen, jossa oli suurenpuoleinen pöytä

ja pari nojatuolia, ja pyysi odottamaan. Hetken kuluttua astui sisään

kiireisiin askelin toinen siviilipukuinen mies, ojensi minulle kätensä

ja viittasi istumaan. Asettaen kellonsa pöydälle ilmoitti hän minulle

tiukasti:



»Kolme minuuttia!»



Sekä mies että hetki ovat vielä tänään elävinä mielessäni. Edessänihän

oli Senko-Popovitsh, yksi niitä herroja, kenties ainoa, joka talossa

määräsi ja jonka määräämisvalta käsitykseni mukaan ulottui paljon

laajemmallekin. Hän oli ilmeisesti Venäjän kaikkein mahtavimpia miehiä,

kooltaan pieni, kasvoiltaan ruma, oikea puoli naamaa palohaavan

runtelema, mutta kasvojenilmeiltään raudankova ja tuijottava. Puhuin

hänelle suoraan ja päättäväisesti, sillä tiesin, että tiukassa

paikassa on venäläiselle puhuttava paljon rohkeammin kuin mitä hän

osaa odottaakaan. Selitin hänelle suoraan, että Svinhufvudin vieminen

Siperiaan etappitietä merkitsisi hänen tuhoansa ja kysyin:



»Onko tarkoitus nostaa Suomi ilmikapinaan?»



Selitin, että Suomi tulisi joutumaan täydellisen epätoivon valtaan, jos

sellainen loukkaus Svinhufvudia kohtaan saisi tapahtua, kuin nyt oli

kysymyksessä.



Kolme minuuttia oli kulunut, ehkä enemmänkin. Senko-Popovitsh otti

kellonsa, pisti sen taskuunsa ja ilmoitti minulle kuivasti, ettei

minulla olisi tilaisuutta tavata kenraalia. Samalla hän kertoi minulle

salaisuutena, että kenraali oli saanut käskyn matkustaa ylimääräisellä

junalla klo 1/2 12 yöllä Livadiaan; samaan aikaan matkustaisi sinne

myös keisari omalla junallaan. Ennen matkaa sanoi hän kuitenkin vielä

kerran tapaavansa kenraalin ja lupasi esittää tälle asian, mutta

tuloksesta hän ei voinut ilmoittaa mitään.



Noustessaan seisomaan kysyi hän minulta:



»Mikä on puhelimenne numero?»



Ilmoitettuani puhelinnumeroni sanoi hän lyhyesti:



»Soitan teille klo 11 illalla ja ilmoitan kenraalin päätöksen.»



Tämän sanottuaan hän lähti. Seuratessani häntä portaita alas ennätin

vain nähdä hänen kiiruhtavan suureen umpinaiseen autoon, jossa oli jo

ennestään useampia santarmiupseereja, ja katoavan kaupungin vilinään.



Kiiruhdin heti kotiini ja koetin sieltä käsin saada puhelimitse

selvää Svinhufvudista. Kun en siinä onnistunut, lähdin vaimoni kanssa

professori Julius Iversénin luo, jonka luona rouva Svinhufvud ja rouva

Hasselblatt asuivat, mutta sielläkään ei tiedetty Svinhufvudista

mitään. Ajoin silloin kuvernöörin talolle ja sain päivystävältä

vartijalta tietää, että Svinhufvud oli viety siirtovankilaan.



Kello kymmenen aikaan olin jälleen kotona, ja hermojännitykseni oli

aivan tavaton. Junan lähtöön ei ollut enää pitkää aikaa. Kun kello oli

neljännestä vailla yksitoista, en voinut enää hillitä mieltäni, vaan

tartuin puhelinluetteloon, hain Senko-Popovitshin puhelimen ja soitin.

Hän vastasi itse, ja tuskin olin ehtinyt sanoa ensimmäiset sanani, kun

hän huusi kiivaasti ja paiskaten puhelimen kiinni:



»Sanoinhan, että soitan teille kello yksitoista, mitä te häiritsette

minua!»



Kellon ollessa tasan yksitoista soi puhelin. Senko-Popovitsh ilmoitti

lyhyesti:



»Kenraali on sallinut Svinhufvudin matkustaa omalla

kustannuksellaan. Asiasta on annettu tieto kuvernöörinvirastolle ja

sisäasiainministeriölle. Kääntykää huomenna kuvernöörin puoleen!

Hyvästi!»



Puhelin paiskattiin jälleen kiinni, ennenkuin ehdin kiittää luvasta.

Soitin heti professori Iversénille ja pyysin häntä saattamaan uutisen

rouva Svinhufvudin tietoon.



Samana yönä soitin suomalaiselle, mutta puolalaissukuiselle insinööri

Harald Majewskille, jonka tunsin hyvin ja joka palveli O.Y. Granitin

konttorissa Pietarissa, ja pyysin häntä lähtemään Siperiaan

matkustavien matkatulkiksi. Hän suostui heti pyyntööni ja lupasi tulla

varhain seuraavana aamuna neuvottelemaan lähemmin asiasta.



Oli jo ohi puoliyön, ennenkuin pääsin nukkumaan. Päivä oli kulunut

tulisessa kiireessä ja hirveässä jännityksessä, mutta olihan myös

saavutettu tulos, jonka merkitys ei varmaankaan ollut vähäinen.



       *       *       *       *       *



Kun Svinhufvud seuraavana päivänä istui vankilassa ja odotteli

lähtömääräystä, suorittivat Ellen-rouva ja Antti Hackzell

lähtövalmistuksia. Yhdessä kävivät he kuvernöörin luona, joka nyt

suhtautui aivan toisin asiaan. Santarmihallituksesta saamansa

määräyksen mukaisesti suostui hän järjestämään matkan heti ja pyysi

puhelimitse vankilaylihallitusta antamaan luvan rouva Svinhufvudille

ja herra Majewskille seurata mukana. Kun Hackzell kävi mainitussa

virastossa, sai hän heti lupapaperit. Vieläpä asianomainen virkamies,

joka oli suomalaissyntyinen, koetti järjestää parhaat mahdolliset

saattomiehetkin mukaan.



Hackzellilla oli niin paljon asioita suoritettavinaan, ettei hän

ehtinyt käydä ilmoittamassa karkoitetulle, että matkalle lähdetään

samana iltana. Tämä istuikin odotellen koko päivän, mutta mitään ei

kuulunut. Illalla vasta ilmestyi vankilaan poliisiupseeri ja ilmoitti,

että matkalle lähdetään heti.



       *       *       *       *       *



Pietarissa-olostaan Svinhufvud kertoo:



— Pietariin minä siis tulin, ja tietysti ajurilla vietiin johonkin

virastoon; kyllä kai se oli kuvernöörinvirasto. Hackzell oli vastassa

asemalla valvoakseen, etteivät veisi minua sellaiseen paikkaan,

josta ei enää löydettäisi, kuten oli käynyt Ivar Hasselblattille.

Kun olin ollut virastossa vähän aikaa, tuli Hackzell sinne. Hän

selitti ja kyseli yhtä ja toista ja sai seuraavana päivänä asiat

järjestetyksi siten, että vaimoni sai seurata minua ja että pääsimme

omalla kustannuksellamme matkustamaan. Lisäksi piti meidän kustantaa

vartiomiesten matkat sekä sinne että myös takaisin. Hackzell toimi

pontevasti, ja ilman häntä ei tätä olisi saatu aikaan.



Kuvernöörinvirastossa ollessani toimitettiin minulle sinne ruokaa:

voita, leipää, makkaraa, juustoa ja maitoa. Joku poliisi kävi ne

minulle ostamassa, sillä ne eivät uskaltaneet laskea minua kaupungille

syömään. Istuin siellä koko illan, kunnes hyvin myöhään tulivat

hakemaan ja veivät minut Peresilnaja-vankilaan. Koko yön ajan paloi

siellä kaasuliekki ja pisti silmiini, ja se vaivasi tuntuvasti,

vaikkakin panin lakin silmilleni.



Käytävissä ja eteishuoneissa oli paljon vankeja, mutta minä sain olla

yksinäisessä kopissa. Sitten päivällä sain kävellä ulkona niinkuin

muutkin vangit. Katselin tarkkaan, mutta en nähnyt yhtään tuttuja

kasvoja. Kyllä kai minäkin olin yhtä tuntematon toisille. Nyt ei ollut

enää pelkoa omista kundeista. Sitten pääsin sisään ja sain ruokaa, joka

pistettiin koppiini luukusta; se oli jotakin puuroa ja teetä. Jos olisi

pitemmän aikaa pitänyt siellä olla, niin kyllä olisi laihtunut.



Illalla tultiin sanomaan, että nyt pitää lähteä matkalle. Edeltäpäin

ei tietysti ilmoitettu mitään. Sinne tuli eräs herrasmies, joka

osoittautui olevan poliisiupseeri Felsengart. Hän selitti tulevansa

minua saattamaan. Otettiin tavarat ulos ja ajettiin asemalle. Siellä

liittyi meihin toinen mies, joka osoittautui olevan kersantti

Mashkaljoff ja joka puhui vähävenäjän murretta.



Felsengartilla oli rahaa pilettien ostoon. Minä neuvoin ostamaan

piletit toiseen luokkaan, sillä ei sitä viitsi kolmannessa ajaa.

Felsengart tuli kuitenkin pian takaisin tuoden tiedon, että toisen

luokan piletit ovat loppuneet. No, sitten ostetaan ensimmäiseen

luokkaan. Se miellytti häntä kovasti, ja hän osti kolme ensimmäisen

luokan pilettiä. Ne maksoivat kappaleelta vain 45 ruplaa, johon tuli

lisäksi sotaveroa 9 ruplaa, siis yhteensä 54 ruplaa 5 à 6 päivän

junamatkasta. Se oli mielestäni hyvin huokeata.



       *       *       *       *       *



Tiistai-iltana, joulukuun 8 p:nä seisoivat Pietarin Nikolain asematalon

isossa salissa Ellen Svinhufvud ja Alma Hasselblatt odottamassa. Heidän

seurassaan olivat Majewski ja Hackzell, toinen valmiina seuraamaan

heidän mukanaan pitkälle matkalle, toinen valvomassa, että kaikki

tapahtui sopimuksen mukaisesti. Mukana olivat asemalla myös professori

Julius Iversén rouvineen ja Mary ja Olof Alfthan.



Mutta yhdellä monista asemalaitureista odotti Siperian juna.



Seurue seisoi siinä vaiti, mutta jokaisen katse tarkasti tiukasti

viereisiä ovia, joista ihmisiä virtasi sisään matkatavaroineen.

Erityisesti jokaista virkapukuista miestä katseltiin pitkään. Vihdoin

tulivat odotetut. Sisään astui Svinhufvud kahden vartiomiehen

saattamana. Hänet vietiin suoraan asemalaiturilla odottavaan junaan.

Mutta hänen askeliaan seurattiin. Ja tuskin hän oli ehtinyt astua

vaunuun, kun Ellen-rouva, Alma Hasselblatt ja Majewskikin olivat

siellä. Muutaman hetken sai Svinhufvud keskustella saattajiensa kanssa.

Kun asemakello oli lyönyt yhdeksän, vierähti juna liikkeelle. Samean

ikkunan läpi näkyi selvästi, kuinka Svinhufvud reippaasti nyökytti

päätään saattajilleen.



Ellen Svinhufvudin kasvoilla oli ahdistava, rauhaton aavistus vaihtunut

iloon. Oltiin jälleen yhdessä. Vaikkakin karkoitettuina ja matkalla

Siperiaan, mutta sittenkin yhdessä.



Pietarin valot näkyivät hetken ja katosivat pimeään. Sieltä täältä

vilkkui kuitenkin vastaan toisia valoja. Ne olivat Inkerin kylien

tulia, aivankuin viimeisiä jäähyväisiä siltä kansalta, joka vielä puhui

suomenkieltä.









SIPERIAAN.





Junan ikkunoiden vieritse juoksevat ohi Venäjänmaan suuret metsät,

jotka ovat lumettomia ja syksynharmaita. Siellä täällä näkyy metsien

keskellä kyläryhmiä, mutta niiden talot ovat yhteenpainautuneita ja

näyttävät aivankuin hakevan turvaa toisiltaan suuressa ahdistuksessaan.

Talotkin ovat matalia ja maahan vaipuneita. On kuin ohut sade tihkuisi

niiden harmaiden turvekattojen läpi.



Silloin juna pujahtaa uudelleen suureen metsään. Siellä ovat puitten

rungot miehen varren vahvuisia ja niiden latvat niin korkealla, ettei

voi niitä erottaa. Ne voisivat ehkä näkyä, jos metsä olisi kauempana,

mutta nyt ovat männyt tulleet niin lähelle veturia, että kädellä

voisi melkein ulottua runkoihin. Kun metsästä ei tule loppua, vaikka

juna jo monta tuntia on kiiruhtanut yhtä mittaa itää kohden, alkavat

viimeisetkin valonsäikeet, jotka sen läpi ovat tunkeneet tiensä

vaunuihin, vähitellen himmetä. Mutta ennenkuin iltahämärä on ehtinyt

vaihtua pilkkopimeään, syttyvät kaasulamput junan kattoihin. Silloin on

junan ikkunasta vaikeata erottaa, ollaanko metsän vai kylän kohdalla,

mutta se ei ole tarpeellistakaan. Tiedetään vain, että juna uurtaa

tiensä halki pohjoisen Venäjän ja että suuria kaupunkeja, monien

satojen kilometrien päässä toisistaan, tulee vastaan.



Kerran ennenkin on Svinhufvud istunut Venäjän junassa ja katsellut

noita suuria tasankomaita. Siitä on nyt tasan kymmenen vuotta. Silloin

oli matkan suunta ollut toinen. Oli ajettu etelää eikä itää kohden. Ei

Siperiaan, vaan Novgorodiin. Vapaana miehenä oli Svinhufvud silloin

matkustanut sinne tervehtimään karkotettuja maanmiehiään, Theodor

Homénia, Ernst Estlanderia ja Emil Schybergsonia. Ei hän silloin ollut

aavistanut, että kerran hän oli itsekin matkustava vankina Venäjälle,

Vielä paljon kauemmaksi ja paljon pitemmäksi ajaksi, pitemmäksi ajaksi.



       *       *       *       *       *



Felsengart ja Mashkaljoff, joiden vartioitavaksi Venäjä oli uskonut

Lappeen tuomiokunnan tuomarin, olivat tavallisia ryssänsotilaita.

Felsengart oli, kuten nimikin osoitti, saksalaista alkuperää; isä

oli saksalainen, ja poikakin osasi jonkin sanan saksaa. Viraltaan

Felsengart oli »urjadnik» ja käytökseltään siivo. Mashkaljoff oli

luonteeltaan väärentämätön kansanmies, jonka lukutaito oli kohottanut

aliupseeriksi. Molemmat ottivat aluksi hyvin virallisen asenteen

vankinsa suhteen. Pietarissa annetut varoitukset vaikuttivat, ettei

kumpikaan uskaltanut päästää häntä hetkeksikään käsistään. Epäluuloiset

katseet seurasivat häntä joka askelella.



Mutta jo Pietarissa, upeaan ensiluokan vaunuun noustaessa, jonka

loisto vaikutti niin kutkuttavasti kumpaiseenkin, alkoi vartiomiesten

kasvoilta virallinen katse häipyä. Kun Majewski seuraavana päivänä

antoi miesten kouraan runsaat juomarahat, vaihtui katse jo

ystävälliseen hymyyn. Kolmantena päivänä, Vjatkan asemalla, tapahtui

vartiomiehissä vihdoin täydellinen mielenmuutos. He saivat nyt

aterioidakin ensiluokan ravintolassa, ja karkoitetun kustannuksella

maistuivat piiraat ja sterletit erinomaisilta. Ja karkoitetusta ja

hänen vaimostaan oli tullut nyt arvoisa herra ja arvoisa rouva ja

heistä itsestään nöyriä palvelijoita. Siitä hetkestä lähtien he

kantoivat karkoitetun tavaratkin, jottei hänen itsensä tarvitsisi

vaivautua. Ja pienemmillä asemilla juoksivat entiset mahtavat

vanginvartijat kilpaa hakemaan teevettä isännälleen ja herralleen

aavistaen, että kuta kohteliaampia he ymmärtäisivät olla, sitä

runsaammat juomarahat olisivat heille tiedossa.



       *       *       *       *       *



Vjatkassa tuli vastaan Venäjän talvi. Junan ikkunoihin kasvoi ohut

huurre. Mutta paksumpi ja valkeampi huurre peitti pajupensaikot ja isot

kyläkoivut. Itse kylät aivankuin hukkuivat suuriin lumikinoksiin, jotka

kävivät sitä paksummiksi, kuta kauemmaksi tultiin. Nyt avautui eteen

lumikenttiä rannattomiin joka suunnalle. Ja lumen peittämien metsien

halki vaelsi Siperian juna vain yötä päivää itää kohden.



Neljäntenä päivänä alkoi kaukana taivaanrannalla häämöttää valkeita

lumimäkiä. Siellä näkyivät Uralvuoret Euroopan ja Aasian rajaviivalla.

Ne eivät kohonneet taivaalle yhtä mahtavina ja jyrkkinä kuin kartalta

katsoen olisi odottanut, sillä talven lumi oli niitä tasoittanut ja

juna oli valinnut tiensä tietysti sieltä, missä vuoren selkä kulki

matalimpana. Kun juna alkoi kiivetä, kaartaen ja kierrellen, ylös

Uralin rinnettä, tuntui kuin kylmä väristys olisi käynyt läpi ruumiin.

Ellen-rouva, jonka kasvot olivat joka yö käyneet yhä kalpeammaksi,

katseli vapisevin sydämin kylmiä lumituntureita, tietoisena siitä, että

Uralvuoret olivat ikäänkuin elämän ja kuoleman rajaviiva.



       *       *       *       *       *



Junamatkastaan Siperiaan Svinhufvud kertoo:



— Matkaliput ostettuamme menimme erääseen vaunuun, ja sinne tulivat

vaimoni ja rouva Hasselblattkin. Alkumatkalla oli vaunussa kovin

ahdasta. Kaikilla oli tavaroita tavattoman paljon. Kyllähän meilläkin

niitä oli, mutta toisilla oli sänkyvaatteitakin. Muutamat matkustajat

ihmettelivät, kuinka oli mahdollista, että meillä oli saattomiehet,

»strashnikat», mukana. Mutta siihen selitettiin, että he ovat maksaneet

pilettinsä niinkuin toisetkin. Toisena päivänä vartijat siirtyivät

seuraavaan vaununosastoon. Majewski pisti heille juomarahat käteen ja

sanoi, ettei se herra mihinkään karkaa, olkaa huoleti vain.



Kuta pitemmälle matka sitten kului, sitä luottavaisemmiksi ja

iloisemmiksi saattomiehet tulivat. Kyllä sen arvaa, että he nauttivat

semmoisesta matkasta.



Ensimmäisenä yönä ei kukaan voinut nukkua. Istuttiin kaikki kuin

ladotut sillit. Seuraava yö oli aivan toisenlainen. Silloin me jo

saimme olla pitkällämmekin saattomiesten kanssa omassa osastossamme.

Mutta kuta pitemmälle päästiin, sitä enemmän tuli tilaa.



Kun lähdettiin marraskuussa Luumäeltä, oli Suomessa satanut lunta. Se

suli kuitenkin kokonaan pois jo Viipurissa ollessani. Olin utelias

näkemään, millä kohtaa talvi tulisi vastaan. Ensimmäinen päivä oli

aivan lumeton, muistaakseni Vologdaan saakka. Toisen yön jälkeen

tultiin Vjatkaan, ja siellä oli jo täysi talvi. Siellä saattomiehet

saivat syödä sterlettejä ja kaikkea muuta hyvää. Ihmiset vain toisinaan

ihmettelivät meitä, kun me niitten saattomiesten kanssa aina kuljimme.



Venäjän rautateillä oli hyvä matkustaa. Niillä oli ylipäänsä isommat,

korkeammat ja leveämmät vaunut kuin meillä. Ja mukavaa oli se, että

voi aina asemilla ostaa ruokaa ja tuoda sisään ja syödä matkalla.

Sai kuumaa vettä teetä varten ja melkein mitä vain halusi. Jos tuli

suurempi ruoka-asema, niin voi mennä istumaan tunniksi, pariksi

ruokasaliin. Pienemmillä asemilla ei viitsinyt syödä mitään. Osti mitä

osti ja vei vaunuun. Siellä sai katsella maisemaa, eikä matkan pituutta

huomannut, vaikka painuttiinkin yhä enemmän maapallon nurjalle puolelle.



Matka Jekaterinburgiin, joka jo on Ural-vuorten toisella puolella, meni

hyvin. Juteltiin myös vähän ihmisten kanssa. Matkan varrella tavattiin

eräs kultaseppä Imshenetski juuri Jekaterinburgista. Sen muistan, että

Imshenetski kyseli Suomen oloja. Hänen mielestään Venäjän politiikka

oli suuri tyhmyys Suomea kohtaan, koska se on vienyt niin huonoihin

tuloksiin, ettei Suomesta saatu yhtään sotamiestäkään sotaan. Minä

katselin Jekaterinburgia ikkunasta, mutta Felsengart meni kaupunkiin

kultasepän luo ja osti oikean pienen kokoelman jalokiviä. Jalokivet

olivat siellä hyvin huokeita, ja saattomiehet veivät niitä Pietariin ja

tekivät hyvät kaupat. Ellen osti kultasepältä sormuksen itselleen.



Sitten jatkettiin matkaa, ja tuli jo Omsk, jonka kohdalla Siperian aro

oli kuin aava, lakea meri. Siellä rouva Hasselblatt sanoi hyvästit

meille. Hänet vei eräs suomalainen pappi, Granö, asemalta, joka

oli kaukana kaupungista. Sieltä oli sitten Hasselblatt lähettänyt

isäntänsä, erään tataarin, hevosella hakemaan rouvaansa. Me jatkoimme

matkaa vielä ainakin toista päivää rautateitse. Sen muistan, että kun

ajoimme Novonikolajevskin rautatiesiltaa pitkin Obin yli, niin verhot

vedettiin ikkunoiden eteen ja matkustajien piti siirtyä seisomaan

keskelle vaunua. Ryssät pelkäsivät saksalaisia vakoilijoita, ja

estääkseen heitä tahi muita vihollismielisiä heittämästä vaunusta

pommeja sillan räjähdyttämiseksi, he keksivät tuollaisen varokeinon.



Kun sitten oli 6 päivää matkustettu, tultiin pienelle asemalle, jonka

nimi oli Taiga, mikä on sama kuin erämaa. Sieltä lähti sivurata Tomskin

kaupunkiin. Aamulla olimme Taigassa, jossa saimme odottaa jonkin aikaa

muutaman tunnin kestävää matkaa pohjoiseen. Muistan, että kun tultiin

Tomskiin, ottivat toiset pari ajurihevosta, mutta minä ja saattomiehet

saimme turvautua kuorma-ajurin liisterekeen, sillä ajurihevosia ei

ollut useampia saatavissa.



Siperiassa kerrottiin aivan yleisesti, että kun Siperian rataa

rakennettiin, vaativat insinöörit jotakuinkin runsaat juomarahat

viedäkseen rautatien kaupungin läpi. Jos lahjuksia ei annettu, niin

rata vietiin kaupungin sivu. Mitä Tomskiin tulee, niin insinöörit

ilmoittivat kaupunkilaisille, että se maksaa niin ja niin paljon,

100,000 ruplaa, se rautatie, mutta saivat kaupungin porvareilta ynseän

vastauksen:



»Kuulkaa, hyvät herrat! Keisari kulki tästä ohi, kun rataa

suunniteltiin ja lupasi sen tänne! Herrat saavat nyt mennä tyhjin

käsin, sillä me emme maksa kopekkaakaan!»



Tulos oli selvä. Rata vietiin 8—10 penikulmaa etelään Tomskista. Tästä

on ollut seurauksena, että Tomskin kehitys on jokseenkin pysähtynyt.

Uusi keskuspaikka on syntynyt verraten lähelle eli siihen paikkaan,

missä rautatie menee Ob-joen yli. Siellä on Novonikolajevskin kaupunki.

Ennenkuin rautatie rakennettiin, oli se viheliäinen kylä, jossa ei

ollut montakaan asukasta. Nyt se kilpailee jo Tomskin kanssa ja

kaikesta päättäen sivuuttaakin sen.



Tomskin asukasluku on nykyisin noin 100,000.



       *       *       *       *       *



Jossakin hyvin kaukana on järvien ja saarten maa, jonka rantoja

kiertävät suuret merenlahdet. Suunnattomat metsät ympäröivät kyliä,

jotka seisovat liikkumattomina yhtä hiljaa kuin jäätyneiden järvien

ulapat. Mutta vaiti ovat tähdetkin taivaalla. Suomen kansa nukkuu

talviyön hiljaista unta.









TOMSKISSA.





Obin keskijuoksun ympärillä on yksi noita äärettömiä Siperian

läänejä eli kuvernementteja, joiden pinta-ala on yhtä laaja kuin

Länsi-Euroopan suurimpien valtioiden, mutta joiden asukasluku on

pieni. Se on pohjoisilta alueiltaan ikuisten soiden maata, mutta

etelässä on viljelystä ja valtavaa vuoristoakin. Kuvernementin halki

kulkee Siperian suurin joki, Ob, valtavine vesineen ja levittää elämää

ympärilleen. Obin ja sen sivujokien varsille on syntynyt muutamia

kaupunkeja, joista Tom-joen rannalla on läänin pääkaupunki Tomsk. Se

on suuresta Siperian radasta syrjään jäänyt erämaankeskus, jonka lyhyt

rautatiesilmukka yhdistää muuhun maailmaan. Ja se on melkein kaikkien

pohjoiseen johtavien teiden päätekohtana. Ainoat tiet siitä pohjoiseen

ovat Tom ja Ob, jotka talvisin avaavat jääkuorensa viittatieksi ja

kesäisin virtansa laivatieksi.



Tomsk on monien satojen talojen ja monien kymmenien tuhansien ihmisten

kaupunki. Kirkonristien ja niiden keltaisten kupolien väikkeessä

saattaa Tomsk kesäisenä sunnuntaina näyttää hetken viihtyisältä

kaupungilta, mutta syksyn saapuessa se muuttuu harmaaksi, suureksi

kyläksi.



       *       *       *       *       *



Joulukuun 14 p:nä Svinhufvud saapui Tomskin kaupunkiin, johon

kenraalikuvernööri, Viipurin poliisimestarin ilmoituksen mukaan, oli

hänet karkoittanut. Lähes kuusi vuorokautta kestänyt yhtämittainen

junamatka oli vihdoinkin päättynyt. Kun veturi oli pysähtynyt Tomskin

asemalle, rupesivat kaduilla lyhdynvalot syttymään. Felsengart

ja Mashkaljoff arvelivat kuvernöörin jo lopettaneen päivätyönsä

ja siirsivät ilmoittautumisensa seuraavaan päivään. Näin suotiin

karkoitetulle tilaisuus viettää ilta hotellissa.



Erään pöydän ympärille mukavaan hotellihuoneeseen ryhmittyi

viisihenkinen seurue, jonka jäsenet yhteisen pitkän junamatkan aikana

olivat käyneet toisilleen varsin tutuiksi. Siinä istuivat hyvässä

sovussa poliisiupseeri Felsengart, kersantti Mashkaljoff, insinööri

Majewski sekä Ellen ja P.E. Svinhufvud. Teekeittiö porisi pöydän

vierellä, ja laseista kohosi ylös kuumia höyryjä. Felsengart ja

Mashkaljoff hymyilivät leppeintä ryssänhymyään. Matka oli onnellisesti

suoritettu, karkoitettu saatettu Tomskiin ja virkavelvollisuus

kunnialla täytetty. Mutta he tiesivät myös, että oltiin yhdessä

viimeistä iltaa ja että nyt oli se hetki tuleva, jolloin heidän monet

palveluksensa saatettaville mitattaisiin puhtaassa rahassa. Otettiinkin

paperit ja rahat esille ja laskettiin ja luettiin. Kun toimitus oli

päättynyt, loistivat ryssien silmät kuin Moskovan kirkkojen kultaiset

kupolit.



Kun Svinhufvud seuraavana päivänä oli kierrellyt virastosta toiseen

saattomiestensä kohteliaasti vartioimana, oli hänelle viimeisessä

vihdoin ilmoitettu todellinen karkoituspaikka, joka ei suinkaan ollut

Tomskin kaupunki, vaan koko läänin pohjoisin kylä. Tomskin läänin

kuvernööri, joka oli tunnettu häijyydestään ja joka oli saanut asiassa

erityisiä ohjeita, oli nähnyt hyväksi karkoittaa Svinhufvudin Tymskojen

kylään, joka oli 613 virstaa kaupungista pohjoiseen ja johon ei tähän

saakka edes kaikkein pahimpia rikollisiakaan oltu lähetetty. Pitkä

matka ei siis vielä ollutkaan päättynyt.



       *       *       *       *       *



Tomskissa-olostaan Svinhufvud kertoo:



— Hotelliin tultuamme otettiin huone, tilattiin päivällinen ja

vietettiin iltaa yhdessä. Saattomiehet sanoivat, että ollaan täällä

rauhassa; kuvernöörin luo mennään vasta toisena päivänä. Ei sopinut

mennä hotellin isoon saliin muitten kanssa syömään. Senvuoksi tilattiin

ruoka yksityiseen huoneeseemme. Siellä tehtiin saatto miesten kanssa

tilit ja annettiin heille paluumatka- ja ruokarahat. Felsengart oli

niin tyytyväinen, että pyysi meitä suosittelemaan häntä toisillekin

tällaisia matkoja varten. Ihmeissämme ja naurusuin lupasimme kyllä

täyttää hänen pyyntönsä, jos vain meidän suosituksemme auttaisivat

niissä paikoissa, missä karkoitusasioita ratkaistiin!



Saattomiehet olivat hyvin tyytyväisiä, kun saivat toisen luokan piletin

hinnan taskuunsa, vaikka menivät tietysti kolmannessa luokassa. Mutta

he tienasivat silläkin lailla, että ostivat Tomskista kaikenlaista

turkistavaraa, joka siellä oli huokeata, ja myivät sitten hyvästä

hinnasta Pietarissa.



Aamulla mentiin kuvernöörin luo. Hänen nimensä oli Dudinski, ja hän

oli huonossa huudossa siitä, että oli aika satraappi. Minä jäin

porstuaan odottamaan, kun saattomiehet menivät sisään, enkä nähnyt

kuvernööriä. Mutta pian meidät toimitettiin pois, sillä asia ei muka

kuulunut kuvernöörille. Sitten saattomiehet tarjosivat minua kaupungin

poliisiviranomaisille, ja sinne kyllä aluksi kelpasin. Kaupungin

poliisikamarin säilytyshuoneessa eli »putkassa» tapasin nuorenpuoleisen

herrasmiehen. Katselimme toisiamme vähän aikaa, enkä muista kumpi ensin

kysyi: »Sprechen Sie deutsch?» Olimme hyvin tyytyväisiä kumpikin,

kun huomasimme, että se luisti. Hän kertoi olevansa saksalainen ja

odottavansa lopullista karkoitusmääräystään.



Pari tuntia olin kaupungin poliisikamarissa, mutta sitten tuotiin sana,

etten sinnekään kelvannut, sillä ei sekään ollut oikea paikka.



Vihdoin mentiin kolmanteen paikkaan, Tomskin läänin »ispravnikan» eli

maalaispoliisipäällikön luo, jonka nimeä en muista. Hänen virastossaan

sain odottaa; en tiedä, mikä asiaani viivästytti. Tällä välin tuli

jo nälkä, ja sain yhden sotamiehen saattamana mennä kaupungille

ostamaan leipää, voita y.m. Ruokatavarat kerättiin koriin ja vietiin

poliisikamariin, ja siellä minä söin.



Vasta iltapuoleen minut kutsuttiin »ispravnikan» luo, ja muistan,

kuinka hän ivallisesti selitti, että tuonne noin herra karkoitetaan,

näyttäen kartalla viimeistä kylää Tomskin läänissä. Sen pitemmälle ei

enää voinut karkoittaa, kun Tomskin läänissä piti olla. Sitten minulle

luettiin kaikenlaisia asetuksia ja määräyksiä siitä, mikä karkotetulta

oli kielletty: ei saanut kirjoittaa sanomalehtiin, ei saanut pitää

puheita y.m.s., jota minä en viitsinyt panna sen enempää mieleen.



Sain jäädä »ispravnikan» virastoon ja olin yötä huoneessa,

missä »piisarit» eli kirjurit olivat kirjoittaneet. Siinä oli

paperossinpätkiä ja muuta roskaa lattialla. Sain luudan käsiini ja

lakaisin nurkan puhtaaksi. Turkki vain alle, ja siinä sitä nukuin.

Lämmin oli, ja sehän oli pääasia.



Majewski ja vaimoni olivat hankkineet meille kaikille komeat turkit

ja lakit, joissa oli karvat kahden puolen, niin että niissä tarkeni.

Huopatossut minulla oli ennestään. Mitä vaimoni jaloissa oli, sitä en

muista. Majewski ja vaimoni ostivat muutakin, mitä matkan varrella

tarvittiin. Meille nimittäin selitettiin, että siellä Tymskojessa

tuskin oli oikeita ihmisiäkään. Se oli kaiken maailman ääressä, jossa

asui vain ostjakkeja ja samojedeja. Aamulla sitten noustiin jalkeille,

ja poliisikamarin pihalta lähdettiin matkalle.









TALVITIELLÄ.





Vielä muutama kuukausi sitten oli Ob virrannut väyläänsä pohjoiseen.

Sen vedet olivat tulleet tuhansien kilometrien takaa ja jatkaneet

matkaansa vielä kauemmas suureen, jäiseen mereen. Mutta lokakuussa

olivat aallot alkaneet tyyntyä ja virran vaellus hiljetä. Eräänä

varhaisena pakkasaamuna oli veden pintaan kutoutunut lasinen verkko,

mikä marraskuussa oli sitten ruvennut kasvamaan paksuksi kuoreksi.

Jäälle ilmestyivät kohta ensimmäiset matkareet, jotka tulivat jostakin

kaukaa pohjoisesta, ja pian niitten jälkeen syntyi viittatie. Joskus

lumikinokset hävittivät reenjäljet, mutta jokiviitat neuvoivat silloin

tien suunnan virran oikkujen mukaan. Mutta kun joki yltyi myötäänsä

mutkittelemaan, suuttui viittatie ja oikaisi suoraan yli äyräiden.



Joulun alla, juuri silloin kun talvi oli pimeimmillään, ajoi Tomin ja

Obin viittatietä Lappeen tuomiokunnan tuomari. Reessä hänen vierellään

istui ison turkin sisässä hänen vaimonsa. Kokkapenkillä huuteli

kyytipoika kolmelle hevoselleen, jotka toinen toisensa edessä kilpaa

kiitivät jäistä tietä pitkin. Ilmassa viuhahti pitkä piiska, joskus

varoitukseksi, mutta useimmiten sihahtaen kipeästi hevosraukkojen

väsyneisiin selkiin.



Päivällä aurinko paistoi muutaman tunnin turkkien väliin, lämmitti

hetken kylmettynyttä nenää ja hävisi taas. Auringon noustessa näytti

rantakoivujen huurre hopeiselta, mutta sen laskiessa tuntui kuin kulta

olisi kimallellut niiden latvoissa. Pajut olivat vieläkin paksummassa

huurteessa. Niiden oksat raapivat alati reen laitaa ikäänkuin

huomauttaen matkamiehille, että oltiin taasen jokiäyräällä.



Ei ainoatakaan virstapylvästä tullut vastaan, mutta penikulmat

jäivät kuitenkin jälkeen. Vain kylien kohdalla voi mitata matkojen

väliä, mutta erämaissa tie tuntui loputtomalta. Päivästä päivään

ajettiin vain pohjoiseen. Yöt nukuttiin kievareissa, »stanokeissa»,

ja aamulla jatkettiin jo matkaa. Tuntui niin oudolta, kun nuo harmaat

kylät toisensa jälkeen vilisivät silmien ohi. Ne pienenivätkin kuta

pohjoisemmaksi tultiin, mutta joen äyräät pysyivät aina jyrkkinä.



Usein näkyi taivas rannattomana ulappana, varsinkin silloin, kun

noustiin jokirinteitä ylös. Mutta kun noita samoja jyrkänteitä

laskettiin alas, sumeni talvi silmissä. Hevoset kiitivät hurjinta

vauhtiaan, ruoska vinkui, ja reki melkein lensi ilmassa. Tuntui

kuin hevoset olisivat pelänneet reen hyppäävän hännilleen ja siksi

ponnistaneet viimeiset voimansa alta päästäkseen.



Lunta, huurretta ja sinistä taivasta oli loppumattomiin sillä

viittatiellä, joka johti kaukaiseen Tymskojen kylään pohjoisessa

Siperiassa.



       *       *       *       *       *



Rekimatkastaan Tymskojeen Svinhufvud kertoo: — Kolmella hevoskolmikolla

lähdettiin, ja niin alkoi yhden viikon rekiretki. Oli järjestetty

siten, että minä ja vaimoni istuimme toisessa ja Majewski ja

saattomiehet toisessa reessä. Tavarat olivat erikseen kolmannessa.

Ensimmäinen hevoskolmikko oli muistaakseni ilmaiseksi, mutta kahdesta

muusta saatiin maksaa kyytiraha. Siperiassa ei saa kievarista kyytiä,

ellei ole viranomaisten lupakirjaa siihen. Meille oli määrätty vain

yksi maksettava kyyti, mutta me tarvitsimme kaksi. Kievarien isännät

olivat toisinaan äkäisiä siitä, mutta saattomiehet komensivat heitä, ja

niin saatiin aina kolme kyytiä.



Saattomiehet, jotka meitä seurasivat, olivat nimeltään Bogdanoff ja

Karnaljuk. Edellinen oli tavallinen solttu Tobolskin kuvernementista,

kiltti mies muuten, ja toinen, jolla oli nauha olassaan, oli joko

valkovenäläinen tai vähävenäläinen. Karnaljuk tuli vain Narymiin

saakka, jossa vaihtui uusi mies, Filatoff. Hän oli arvoltaan vääpeli,

mutta en muista mistä hän oli kotoisin. Filatoff ja Bogdanoff olivat

sitten meidän vartijamme Tymskojessa.



Reet olivat hyvin mukavia, vaikka verraten yksinkertaisia. Ne olivat

kuin meidän liisterekemme, johon on pantu kahdet suuret siivet ympäri,

jotteivät ne kaatuisi, sekä niinimatolla verhotut puiset reunukset

sivulle ja taakse. Ne olivat hyvin tilavia, ja kun niihin pani heiniä,

voi niissä istua kuin nojatuolissa. Jalakset nousivat korkealle

eteenpäin, ja niihin oli rakennettu pieni kokkapenkki, jossa kyytimies

istui. Hevosia oli jokaisen reen edessä kolme perätysten, sillä tiet

olivat niin kapeat, etteivät ne mahtuneet vieretysten. Merkillepantava

oli ajomiehen piiska. Se oli niin pitkä, että tapasi ensimmäiseenkin

hevoseen. Piiskan puuvarsi oli verraten paksu, arsinan pituinen, ja

itse piiskassa oli kolme osaa, jotka päähän käyden ohenivat. Sillä kun

hujautti, niin kyllä sen tiesi. Tavallisella »siivettömällä» reellä

ei olisi päässyt mihinkään, sillä tiet olivat hyvin kuoppaisia ja

hyppyräisiä ja lisäksi ihan vinoon ajettuja.



Tie kulki ensin Tom-joen ja sitten Ob-joen vartta alas. Joessa oli

monta haarautumaa, ja tie vei monin paikoin saarien yli. Talvella

oli vesi niin alhaalla, että joen äyräät viettivät jyrkästi alas.

Kuljettiin aina kestikievarista toiseen. Niitten väliä oli tavallisesti

30—40 virstaa, ja sellaisia taipaleita tehtiin pari kolme päivässä.

Koko matkaa oli vähän päälle 600 virstaa, muistaakseni 613. Kartalla ei

väli näytä niin pitkältä, mutta tie mutkitteli koko lailla.



Kievarissa juotiin teetä. Omituisena piirteenä voi kertoa, että

tyttönen, joka toi lasit pöytään, säännöllisesti piti sormensa

sisäpuolella, niin että laseissa näkyivät sormenjäljet. Se oli

ensimmäinen huomio, ja se jatkui pitkin matkaa. Tee oli neliskulmaisiin

kappaleisiin puristettua »tiiliteetä», ja siinä oli vähän kaneelia

joukossa, minkä takia se oli hyvää kylmää vastaan.



Ob-joen toinen ranta oli lakeampi ja toinen metsäistä. Maisema oli

yleensä jonkin verran vaihtelevampaa. Mäkiä ei kuitenkaan ollut,

sillä ajettiin jokia myöten, mutta jokien äyräät olivat kyllä mäkien

veroisia, niin jyrkkiä ja korkeita ne olivat. Ja sangen usein niitä

mentiin ylös ja alas. Toisena iltana yövyttiin erääseen kylään, jonka

nimi oli Moltshanovo. Se näytti koko lailla siistiltä, ja siellä oli

sairashuone, jonka peltikattoiset rakennukset muistuttivat länsimaita.

Kun Majewski rupesi puhuttelemaan »stanokin» isäntäväkeä, kävi

selville, että se oli puolalaista. Isäntä oli nuorena 16-vuotiaana

poikasena karkoitettu Siperiaan Puolan kapinan johdosta. Hän oli siellä

nainut venakon, ja lapset olivat jotakuinkin venäläistyneitä.



Seuraavana päivänä tultiin varsin isoon kylään, jonka nimi oli

Kalpashevo. Siellä oli jo muita karkotettuja, ja he tulivat

tervehtimään meitä. He olivat venäläisiä ja poliittisten

mielipiteittensä vuoksi karkoitettuja ja tahtoivat tietää, oltiinko

sosialisteja ja mistä syystä oli karkoitettu Siperiaan. Majewski

sai olla tulkkina ja selittää, ettei meillä ollut mitään tekemistä

venäläisten kanssa. Kalpashevo oli eteläisimpiä kyliä Narymin piirissä

eli »Narymskij krajssa». Tämä »kraj» oli jo kauan aikaa ollut yksi

Venäjän valtakunnan varsinaisia karkoituspaikkoja ja soveltuikin siihen

varsin hyvin. Se oli laaja, noin 40 peninkulmaa poikittain ja 60

peninkulmaa pitkittäin eli siis pinta-alaltaan kuin puoli Suomea, mutta

maan laatu oli enimmäkseen mahtavia ja veteliä soita. Asutusta oli vain

Obin ja sen sivujokien varsilla, ja sitäkin harvaan, noin 18,000 henkeä

koko »krajssa». Eteläosassa harjoitettiin vielä vähän maanviljelystä,

mutta pohjoisempana eli väestö kalastuksesta ja turkiskaupasta.

Tällaisessa maassa ei ollut suurta vaaraa vallankumouksellisten

aatteiden levittämisestä. Ajattelipa sen maan väestö sitä tai tätä, ei

valtakunnan rauha siitä häiriintynyt.



Kievareissa olivat yöt yleensä hyvin hankalat, kun ei ollut tilaisuutta

mennä vuoteeseen. Ainoassa paikassa, missä sitä tarjottiin, oli

vuoteessa tulirokkoinen lapsi, joka ajettiin pois, jotta vieraat

saisivat mennä tilalle. Ei ollut aivan houkuttelevaa mennä sellaiseen

sänkyyn. Niillä ei muuten ollut tupaa, niinkuin meillä, vaan iso sali,

jossa lattialla oli kirjavia mattoja ja jonka takana oli pari kamaria.

Isomman huoneen lattialla siellä maattiin. Minä makasin keskellä,

Majewski toisella ja vaimoni toisella puolella. Turkit olivat alla ja

peitteet päällä. Yöt kovalla lattialla maaten eivät olleet vaimolleni

kovin mieluisia, mutta tultiin sitä sentään toimeen.



Eräässä kievarissa Kalpashevosta pohjoiseen oli isäntänä Danilo-niminen

mies, joka sanoi olevansa ostjakki, vaikk'en tiedä, oliko hän ostjakki

vai samojedi. Minä rupesin kyselemään häneltä sanoja, saadakseni tietää

minkälaista miehen kieli oli. Kaksi sanaa oli minusta suomenkaltaista;

puu oli pooja, reki oli kalk eli meidän kelkka. Muuta yhteyttä en

tavannut. Danilo sanoi muuten, että ryssät ovat suuria löntyksiä. Jos

ne olisivat niin vikkeliä ja taitavia kuin ostjakit, kääntyisi sota

kohta toiselle tolalle. Sellainen ajatus hänellä oli sodasta.



Matkan varrella sattui useammankin kerran, että tavattiin jonkinlaisia

karavaaneja, jolloin väliin toista sataakin hevosta tuli vastaan. Se

ei ollut hauskaa, sillä piti ajaa aina tien syrjään ja laskea koko

karavaani ohitse. Tavallisesti oli yhdellä ajomiehellä perässään 7

hevosta rekineen. Ne kuljettivat pääasiallisesti jäätynyttä kalaa,

jota veivät Tomskiin, mistä tavara sitten kulkeutui Venäjälle ja aina

Pietariin saakka. Kun Majewski ne näki, sanoi hän, että nyt hän tietää,

mistä jäätyneet kalat Pietariin tulevat. Toisissa reissä oli setripuun

pähkinöitä ja toisissa myös lintuja. Reet kulkivat kyllä hyvin, mutta

tien ne viilasivat niin armottoman hyppyräiseksi, että kyllä siinä

siivet tarvittiin, ettei kaaduttu.



Talot olivat tavallisesti yksissä ryhmissä. Vain jokin harva

oli yksinään. Niissä olivat ikkunat aivan samoin kuin Muolaan

venäläiskylässä Kyyrölässä.



Yhden ainoan kerran me kaaduimme. Ei koskenut yhtään, sillä lunta oli

hyvin paljon; oli vain vaikea päästä ylös.



Vihdoin tulimme Narymin kaupunkiin, josta oli vielä 12 penikulmaa

Tymskojeen. Narym oli pieni kaupunki, jossa asui noin 1,000 henkeä.

Siellä tavattiin taas poliisiviranomainen eli »pristavi», jonka nimi

oli Walter. Minulle lueteltiin uudestaan, mitä ei saanut tehdä, ja

Majewski oli tulkkina. Sitten kysyttiin:



»Onko tällä herralla halu karata?»



»Ei», selitti Majewski, »kyllä hän tulee jäämään paikoilleen!»



»Jaha, jaha», myhähti »pristavi».



Perästäpäin selitti Majewski, että se oli vain sellainen pieni

alkutunnustelu. »Pristavi» tahtoi tiedustella kautta rantain, oliko

halu karata, ja ilmoittaa, ettei se aivan mahdotonta ollut. Sain

kuulla, että karkaaminen olisi maksanut 3,000 ruplaa. Jos olisin

sen lyönyt pöytään, niin olisin päässyt pois. Mutta minne minä

olisin mennyt? Jos olisin osannut hyvin venäjänkieltä, olisin kyllä

onnistunut, mutta kun en sitä osannut, niin olisi kielentaitamattomuus

kohta herättänyt epäilyksiä. Saksalaiset upseerit, jotka lähtivät

karkumatkalle, olivat järjestäneet asiansa siten, että ottivat mukaansa

venäjänkieltä taitavan naisen, joka oli olevinaan heidän rouvansa. Tämä

puhui tietysti venättä ja hoiti koko matkan. He menivät Kiinaan päin ja

sen kautta pois. Myöhemmin kuulin kerrottavan, että Tomskissa väärät

passit maksoivat 25 ruplaa, mutta sodan aikana ne alenivat 15 ruplaan.

Kauppa kuin kauppa!



Narymissa levättiin puoli päivää. Sieltä ostettiin mukaan nikkelinen

teekeitin ja kaikenlaista muuta tavaraa. Sitten lähdettiin ajamaan

viimeistä taivalta. Iljinan kylässä oltiin vielä yksi yö ja

seitsemäntenä iltana saavuttiin sitten Tymskojeen.



       *       *       *       *       *



Reen pohjalta näkyivät taivaalla Siperian tähdet. Ne tuikkivat joka

ilta ja yö, vieläpä aamupimeälläkin, kun kestikievarien pihoilta

lähdettiin. Taivaan sini oli käynyt tummemmaksi kuin Suomessa, mutta

tähdet olivat samat. Tuntui kuin ei Pohjantähti olisi liikahtanutkaan

paikaltaan, vaikka sitä kohden vaellettiin päiväkausia. Se kimmelsi

aina samalla paikalla ja näytti aina tietä samaan suuntaan. Otavakin

oli ylhäällä, vanha tuttu, mutta se näkyi väliin lännestä ja väliin

idästä, aina sen mukaan kuin joen uoma kierteli ja reki käänteli.



Tuhannet kilometrit olivat nyt Suomen ja Siperian välillä. Ob-joelta

tuntui matka Kivijärvelle suunnattoman pitkältä. Mutta vaikka sadat

penikulmat erottivat, olivat taivaalla miljoonat tähdet yhdistämässä.









JOULUAATTO.





Tymskojen ja Kolyvanin asema Suomeen nähden. Karttaan on merkitty myös

tärkeimmät muut tekstissä mainitut paikat.



Alun kolmatta viikkoa oli matkustettu yhtämittaa. Siperian juna oli

luikerrellut kuin käärme metsien halki. Ja Obin lumisella tiellä, jota

pitkin reki oli kiemurrellut yhä autiompiin maihin, oli vallinnut

sanaton rauha. Tuntui niin turvalliselta nyt, kun ei reki enää

humahdellut alas jyrkkiä rantaäyräitä eikä sydän hyppinyt kurkkuun

vaaraa vartioimaan, mutta sittenkin valtasi mielen outo tunne, joka

syntyi lähenevästä joulusta.



       *       *       *       *       *



Saavuttuaan Tymskojen kylään joulukuun 22 p:nä vietti Lappeen

tuomiokunnan tuomari yönsä majatalossa yhdessä vaimonsa, Majewskin

ja vartiomiestensä, Bogdanoffin ja Filatoffin kanssa. Seuraavana

päivänä karkoitetut muuttivat asumaan Flegent Savadovskin luo. Hän

oli ammatiltaan entinen kauppias ja asui yhdessä vaimonsa ja kolmen

lapsensa kanssa talon alakerrassa, jossa ikkunat olivat maan tasalla.

Mutta talon yläkerrasta saivat karkoitetut haltuunsa kaksi huonetta,

joista oli tuleva pitkiksi ajoiksi eteenpäin heidän uusi kotinsa.

Vartiomiehet asettuivat asumaan talon yläkerran toiseen sivustaan,

ison, ovettoman väliseinän taakse.



       *       *       *       *       *



Rekimatka ja kylmä, talvinen viima olivat vieneet Ellen Svinhufvudin

väsyneenä sairasvuoteelle. Ääretön mielenjännitys oli pitänyt hänen

voimiaan yllä vielä viimeiset päivät, mutta kun jännitys oli lauennut,

oli tauti hiipinyt tilalle. Kuume poltti kasvoja ja omituinen kipu

käänteli vatsaa. Korvissa suhisi, ja puhe tuntui tulevan jostakin

kaukaa, toisista huoneista. Pöytälampun valo tuli silmiin niin

kummallisen sameana, kuin olisi edessä ollut harso, ja askelten kaiku

tärähteli korviin kipeästi.



Sairas näki edessään pienen ikkunan syvällä seinän sisässä. Paksu jää

oli kasvanut kiinni sen lasiin, niin paksu, etteivät auringonsäteetkään

päässeet päivällä sen lävitse. Se oli kaikissa ikkunoissa, tuo jäinen

huurre, ja paljon paksumpana kuin itse ohut lasi. Mutta syvällä

pimeässä nurkassa oli pyhänkuva, jonka lasissa kimalteli kultaa.



       *       *       *       *       *



Tymskojen kylässä oli sinä iltana, jolloin Suomessa vietettiin

jouluaattoa, kuolemanhiljaista. Ei missään näkynyt pienintäkään

merkkiä joulusta. Eikä sitä ollutkaan. Mutta siitä huolimatta

Lappeen tuomiokunnan tuomari ja hänen matkatulkkinsa etsivät kylästä

joulukuusta, kylästä, jonka laidassa kasvoi vain setripuita. Niiden

öiset varjot olivat niin synkkiä, että ne erottuivat kuin aaveet

pimeintäkin yötä vastaan, mutta ainoatakaan niistä ei voinut ottaa

kotiin, sillä ne olivat isoja kuin jättiläiset. Silloin menivät

kuusenhakijat ison setripuun juurelle ja taittoivat siitä kaksi oksaa

kotiinsa jouluaatoksi.



Sen joulun aattona, jonka Svinhufvud vietti Tymskojen kylässä,

kaukaisessa Siperiassa, kaivattiin siellä joulurauhaa enemmän kuin ehkä

koskaan muulloin. Tuolin selustalla oli tosin kaksi setripuun oksaa,

rauhan oksaa, mutta ne eivät kertoneet joulusta, vaan niistä jouluista,

jotka kerran olivat olleet. Ne olivat siinä ilman kynttilöitä ja

toivat mieleen eletyt onnenpäivät Kotkaniemessä. Avoimen oven ohitse

näki Eilen Svinhufvudkin nuo setripuun oksat, mutta ne näyttivät

yhtä mustilta ja synkiltä kuin se huonekin, jonka lattialla hän

sairasvuoteellaan virui.









YKSIN.





Yhtä synkkänä kuin jouluaatto vaikenivat joulupäivätkin. Ensimmäisenä

aamuna olivat huurteiset ikkunat henkineet huoneen koleaksi. Nurkassa

värjyi pyhimyksen kuvakin. Mutta lattialla vanhojen patjojen päällä ja

peitteiden alla oli vielä lämmintä. Siinä lepäsivät Siperian vangit.

Koko huone tuntui vieraalta ja kylmältä harvoine puutuoleineen ja

yksine pöytineen. Vuoteelta näkyi kamiina nurkassa, mutta sekin oli

kylmillään. Olisi tehnyt mieli hypätä huopatossuihin ja virittää valkea

siihen, mutta ei ollut puitakaan. Aina ennen oli jouluaamuna tuntunut

huoneessa joulukynttiläin käryä, mutta nyt tuntui ilmassa siltä, kuin

olisi lumi pyrkinyt sisään huoneisiinkin.



Oli kuitenkin onni, että oli saattaja mukana, jonka oma maa oli

lähettänyt kuin suojelemaan matkan vaaroilta niitä, joille Venäjänmaa

oli outo ja venäjänkieli vieras. Koko pitkän matkan oli järjestävä

käsi ohjannut ja tasoittanut tietä. Oli ollut mukana saman kansan

mies, jolle voi puheensa lausua julki omalla kielellään. Tuntui niin

turvalliselta, kun tiesi, että hän voi kääntää jokaisen sanan sille

kielelle, jota ei Suomessa osattu eikä tahdottu oppiakaan.



Kun aamuhämärä oli saanut tungetuksi muutamia valonsäikeitä huoneeseen

läpi paksujen, huurteisten lasien, nousivat Svinhufvud ja Majewski

vuoteeltaan, pukeutuivat ja laittoivat huopatossut jalkaansa. Mutta

Ellen Svinhufvud jäi sairaana, kuumeenpoltto ohimoissaan nukkumaan

lattialle. Majewski toi puita kamiinaan, joka hetken kuluttua hehkui

suloista lämpöä huoneeseen.



Niin kuluivat joulupäivät, ja tulivat aret, mutta niiden välillä ei

ollut mitään muuta eroa, kuin minkä sydän salaa teki.



       *       *       *       *       *



Tiistaina joulukuun 29 p:nä, uudenvuoden aatonaattona, jolloin pakkanen

oli yösydännä kiristynyt kaksinkertaiseksi, oli Flegent Savadovskin

talossa kiirettä aamuvarhaisesta alkaen. Oli tullut päivä, jolloin

Majewskin täytyi palata kotimaahan. Vain kuusi päivää hän oli ehtinyt

olla Tymskojessa, mutta sinä aikana oli karkoitetun elämä saatu

järjestetyksi arkiladulleen. Oli vuokrattu asuinhuoneet ja tehty

Flegent Savadovskin vaimon kanssa sopimus päivällisen valmistamisesta,

Flegentin itsensä pestautuessa puiden ja veden kantajaksi. Ja sairas,

joka oli kohta viikon ollut vuoteellaan, alkoi toipua kuumeestaan.

Mutta mieltä painoivat raskaat ajatukset. Majewskihan oli ollut kaikki

kaikessa. Hänen iloinen hymynsä oli saanut mustat mietteet vaihtumaan

hetkeksi muihinkin asioihin. Ja nyt hän oli poislähdössä.



Vuoteeltaan näki sairas miesten askelten liikunnan, ja tuskan hiki

kohosi hänen vaalenneelle otsalleen. Hetken päästä seisoi Majewski jo

vieressä, ojensi kätensä ja sanoi hyvästi. Silloin pääsivät kyynelet

valloilleen oltuaan vankina koko matkan ajan.



Mutta Svinhufvud seisoi portailla turkissaan yhtä vakaana ja

rauhallisena kuin ennenkin, katsellen mietteissään hevosten häntien

viuhumista. Kun Majewski istui rekeen ja katosi Obin viittatielle,

palasi hän takaisin vaimonsa luo, aivankuin ilmoittamaan, että nyt

oltiin ypöyksin siinä suuressa Venäjän vankilassa, jonka nimi on

Siperia.



       *       *       *       *       *



Samoihin aikoihin kuin Svinhufvud varustautui kirjoittamaan

Kasanskijlle vastausta, pidettiin Helsingissä pohjalaisten

ylioppilaiden talolla lokakuun 26 p:nä merkillinen kokous, jossa

olivat läsnä Väinö Kokko, Kai Donner, Y.O. Ruuth, P.H. Norrmén ja

Kaarlo Kalliala ja jossa neuvoteltiin toimenpiteistä Venäjää vastaan.

Ylioppilaiden johtajat suuntasivat nyt katseensa Saksaan, josta Suomi

oli saapa aseitten kanssa oikeutensa takaisin. Tämä merkillinen

neuvottelu oli tulevien jääkäreitten kokous, ja se oli ensimmäinen

merkki häväistyn kansan kostoon nousevasta kädestä.



Kun Svinhufvud istui Viipurin lääninvankilassa joulukuun 5 p:nä

odotellen tyttärensä vihkiäisiä, soitettiin Tukholmassa erästä

ovikelloa, ja sisään astuivat jääkärien lähetit, Bertel Paulig ja

Valter Horn, neuvottelemaan Herman Gummeruksen kanssa mahdollisuuksista

tarttua miekkaan. Ja niihin aikoihin oli myös Adolf von Bonsdorff

matkustanut Tukholmaan neuvottelemaan samoista asioista.



Kun Svinhufvud uudenvuodenaattona jäi yksin sairaan vaimonsa kanssa

Tymskojen kylään, oltiin Berliinissä Fredrik Wetterhoffin johdolla

kuumeenkiireisessä työssä aseellisen koulutuksen järjestämiseksi niille

Suomen miehille, jotka olivat päättäneet nousta taistelemaan Suomen

itsenäisyyden puolesta.



Ellen ja P.E. Svinhufvud eivät silloin tietäneet, että Suomessa

varustautuivat kansan nuoret miehet kostamaan heidänkin puolestaan.

He eivät aavistaneet, kuinka valtavasti juuri heidän kohtalonsa oli

vaikuttanut niihin suomalaisiin sydämiin, jotka olivat päättäneet

hankkia maalleen oikeutta asein.



Uudenvuoden aatonaattona, jolloin Majewski lähti ja jolloin Tymskojen

kylässä vallitsi suru, sinä samana päivänä oli tullut kuluneeksi 25

vuotta Ellen ja P.E. Svinhufvudin hääpäivästä.









TYMSKOJESSA.





Tymskojen kylä Obin varrella on merkillinen siitä, että kevättulva

säännöllisesti joka vuosi tempaa kappaleen sen reunaa mukanaan. Tämän

johdosta saavat kylän asukkaat vähän väliä muutella talojaan yhä

ulommaksi päälletunkevasta joen rannasta. Kirkkokin on täytynyt jo

monia kertoja siirtää.



Kylässä on muutamia parempiakin rakennuksia, mutta useimmat ovat

kuitenkin pieniä ja rähjäisiä. Huonoimmin on rakennettu köyhien

osa kylää, jossa eräät asumukset ovat kuin luolat maan sisässä

saviseinineen ja kattoikkunoineen. Niissä asuu enimmäkseen

venäläistyneitä samojedeja sekä irtainta väestöä. Tohtori. Kai

Donner, joka viimeisinä vuosina ennen maailmansotaa joutui viettämään

tutkimusmatkoillaan muutamia kuukausia myös Tymskojen kylässä, kertoo,

että sen asukkaat ovat entisten pahantekijöiden ja erinäisten muiden

epäilyttävien ainesten sekarotuisia jälkeläisiä. Tästä johtuu, että

niin kauppiaat kuin palkkalaiset, miehet ja naiset olivat viinan ikeen

alla. Pitkinä pyhinä hoiperteli koko kylä pitkin katuja huutaen ja

kirkuen ja kinastellen kuin hulluinhuoneessa. Maailmansodan aikana oli

elämä kuitenkin varsin siivoa, kun viinaa ei ollut saatavissa eikä sitä

itse osattu keittää.



       *       *       *       *       *



Tymskojen oloista ja vaikutelmistaan siellä Svinhufvud kertoo:



— Tymskojessa, jonka venäläiset 1800-luvun alussa perustivat samojedien

maalle, oli noin 25 taloa ja enintään 200 asukasta; niin meille

kerrottiin. Maanviljelystä ei siellä harjoitettu. Siihen oli kai

osittain syynä laiskuus, osittain se, että Obin tulva nousi aina

juhannukseen saakka ja peitti maat. Ylempänä oli kyllä hiekkamaita,

joita arvatenkin olisi voinut viljellä, mutta siihen ei ollut halua.



Kylä sijaitsi korkealla Obin rinteellä. Sen takana oli setrimetsä.

joka oli komean näköinen. Se ei tosin ollut suuri, mutta antoi kauniin

taustan kylälle. Setrimetsän takana oli aukeita maita ja kauempana

suuria metsäseutuja. Kiviä ei ollut yhtään, ei edes nuotan painoksi.

Rakennuksien aluksina piti käyttää lehtikuusta, joka on kestävää

mätänemistä vastaan.



Tymskojelaiset elivät osaksi kalastuksella, osaksi keräämällä

setrinpähkinöitä. Alkuasukkailta ostettiin sitäpaitsi turkistavaroita,

ja näillä kaupoilla saatiin hyvät voittorahat. Tavarat vietiin

parhaasta päästä talvella Tomskiin, jolloin kala säilyi jäätyneenä.

Setrinpähkinöitä vietiin kesällä laivallakin.



Lehmiä ja hevosia siellä oli koko paljon, varsinkin hevosia, sillä

talvella oli kuljetus kokonaan niiden varassa. Hevoset olivat huonoa

lajia, mutta juoksivat kyllä hyvin. Ne olivat enimmäkseen pieniä ja

mustia. Siellä oli tapana ajaa hevosilla aina täyttä laukkaa. Kun

tultiin perille, sidottiin hevonen vaahdoksissa kiinni ja turpa vähän

ylös, niin ettei se saanut syödä lunta eikä heiniä. Näin pidettiin sitä

pari tuntia, tavallisesti vielä tuulessa; sitten vasta annettiin ruokaa

ja juomaa. Väitettiin, että jos hevoselle heti ajon perästä annetaan

ruokaa, menevät jalat piloille. Näin siellä hoidettiin hevosia.

Tuskinpa tavalliset hevoset olisivat sellaista komentoa kestäneetkään.

Lehmätkin olivat siellä huonoa lajia ja lypsivät vähän, mutta maito oli

erittäin hyvää ja rasvapitoista.



Keskellä päivää kyläläiset ajoivat hevosensa ja lehmänsä juomaan

avannosta, jota erityinen mies piti auki läpi talven. Karjatalous oli

ihmeellinen siinä, että navetat ja tallit olivat kylmät. Lampaat, siat

ja vasikat säilytettiin kuitenkin tavallisesti lämpöisessä, pienessä

kopissa. Tallit ja navetat olivat hyvin hatarasti tehtyjä ja kokonaan

ilman ikkunoita, joten valoa tuli vain ovesta ja seinien raoista.

Ylhäällä olivat orret, jonne heinävarasto tuotiin sisään niin pian kuin

lunta tuli.



Heinämailta sai heiniä niin paljon kuin viitsi ottaa, sillä Obin

rantamaat kasvoivat runsaasti heinää, vaikka se kyllä oli karkeata

saraheinää. Sääntönä oli, että ahkera keräsi enemmän heiniä ja piti

useampia hevosia, ja se, joka oli laiska ja jolla oli vähemmän hevosia,

keräsi vähemmän.



Puoteja oli 4—5 kappaletta. Keväällä, kun Ob-joki nousi, latasivat niin

kauppiaat kuin muutkin kyläläiset venheensä täyteen tavaraa ja lähtivät

sitten perhekunnittain pitkin Obia ja sen sivujokia ylös tekemään

kauppaa alkuasukkaitten kanssa. Kylässä oli vain yksi kirkko, samoin

yksi pappi.



Asuntomme omistaja Flegent, jonka vaimon nimi oli Tatjana ja

joka oli entinen kauppias, eleli nyt koroillansa ja oli tunnettu

laiskanpuoleiseksi mieheksi. Hänellä oli yhdessä serkkunsa Afrikant

Savadovskin kanssa kylän suurin puurakennus, jossa hänen serkullaan

toisessa päässä oli puotikin. Talo oli rakennettu venäläiseen malliin

kaksikerroksiseksi. Meidän hallussamme oli yläkerrassa kaksi huonetta,

iso sali, jossa oli 6 ikkunaa, ja vähän pienempi »sänkykamari», jossa

oli 3 ikkunaa. Asunnosta otettiin vuokraa 12 ruplaa kuukaudessa, jota

kyläläiset pitivät suorastaan kiskomisena, vaikka se meistä oli huokea

hinta. Ei kummassakaan huoneessamme ollut uunia, mutta sensijaan

molemmissa uuninselkä. Kun seinän takana lämmitettiin uunia, niin

lämpeni meidän puolellamme uuninselkäkin. Salin ikkunat olivat aina

jäässä, ja pohjoisten ikkunain lautoja vaimoni käytti ruokasäiliöinä.

Salista vei ovi sänkykamariin. Sinne oli hankittu rautapeltinen pieni

kamiina, jonka savutorvi oli muurattu kiinni uuninselkään tehtyyn

aukkoon. Uunia lämmitettiin haloilla, mutta kamiinaan tarvittiin

pilkkopuita, jotka Flegent jouti kyllä tekemään. Talosta saimme

päivällistä, ja vaimoni laittoi ruokaa aamuin ja illoin. Maito oli niin

hyvää, ettei sellaista saa täältäkään, ja voitakin sai, vaikka se oli

vähän rasvanmakuista. Lihaa ei paljoa saanut, vaan syötiin parhaastaan

kalaa. Puolukat olivat niin isoja, että luulin niitä ensin karpaloiksi.



Siellä laitettiin muuten erästä ruokaa, jota sanottiin pelemeeneiksi.

Ne olivat pieniä piirakoita, vehnätaikinaan käärittyä, hienonnettua,

raakaa lihaa, ja niitä laitettiin monta sataa ja vietiin sitten raakana

aittaan, jossa ne säilyivät jäätyneinä. Kun tuli vieraita, otettiin

piiraat sisään ja keitettiin. Muistan hyvin, kun emäntä ensikerran

tarjosi meille pelemeenejä. Hän tuli aivan viereemme ja katseli meidän

ilmeitämme, ikäänkuin tutkien, mitä me niistä pidimme. Ei niitä ensin

oikein ymmärtänyt syödä, mutta kyllä niihin vähitellen totuttiin. Jos

ne keitettiin lihaliemeen ja syötiin sen kanssa, maistuivat ne oikein

hyviltä.



Talvitalous oli siitä mukavaa, että jäätyneessä tilassa ruoat säilyivät

hyvin. Säiliöhuoneeseen, »tshulaaniin», voi viedä kaikki, kalat,

lihat ja marjat. Vehnäsetkin vietiin sinne, ja ne jäätyivät siellä

kivikoviksi. Kun niitä vaikka parin viikon kuluttua otti esille ja

lämmitti uunissa, olivat ne aivankuin tuoreita. Se oli kovin mukavaa.



Vähitellen pantiin kaikki kuntoon. Ostettiin lautaset ja veitset

sekä kaikenlaista mitä tarvittiin taloutta varten. Kylästä tavattiin

eräs puuseppäkin, joka laittoi meille pukkisängyt ja hyllyt. Se oli

toissilmäinen herrasmies, joka sanoi käyneensä oppia Tomskissa, mutta

oli nyt täällä naimisissa ja asui eräässä maanalaisessa talossa,

»karamoonassa». Mies teki meille yhtä ja toista muutakin puutyötä, mitä

tarvittiin.



Aika kului koko hyvin. Kävelyllä käytiin usein, ainakin kerran

päivässä. Tymskojessa, kuten Siperiassa yleensä, ei koskaan ollut

suojailmoja. Kun talvi kerran tuli lokakuun lopussa tai marraskuun

alussa, niin riitti yhtä pakkasta huhtikuuhun saakka. Jälkiosa

joulukuuta ja koko tammikuu oli kylmin aika. Silloin oli pakkanen

usein aina 40—50 astetta. Kun turkki yllä käveltiin ja viima tuli

vastaan, pantiin harvasilmäinen kaulaliina vielä kasvojenkin suojaksi.

Kuljettiin kylän ympäristössä ja sen takanakin milloin missäkin teitä

pitkin, sillä niitä oli runsaasti eri suuntiin. Oli hauskaa nähdä,

kuinka metsäkanat eli riekot olivat aivan kesyjä. Ne kulkivat pitkin

teitä eivätkä pelänneet ihmisiä. Olisi melkein voinut lyödä niitä

kepillä. Ne istuivat puissakin, mikä oli minusta hyvin outoa, sillä

meillä eivät metsäkanat mene puihin. Siellä ne noppivat pajukoissa ja

haavoissa ja söivät niiden urpuja ja nuppuja.



Päiväjärjestys oli tavallisesti sellainen, että kahdeksan korvissa

kömmittiin hiljakseen ylös. Ensinnä sytytettiin tuli kamiinaan. Piti

panna turkki ylle ja huopatossut jalkaan, kun nousi sängystä valkeata

virittämään, sillä yöllä oli huone ehtinyt jäähtyä. Sitten syötiin

aamiaista. Päivällisen laittoi talon emäntä, mutta kun ruoka rupesi

huononemaan, muutettiin kylälle syömään. Illallinen syötiin seitsemän

tai kahdeksan aikaan.



Siperiassa olivat samat linnut kuin täällä; närhi oli vain vähän

värikkäämpi. Harakoita ja korppeja oli, mutta variksia ei talvisaikaan

näkynyt. Pakkasaikana, kun oli kylmempää, sattui, että lintuja kuoli ja

tippui puista alas.



Jänis oli siellä vähän isompi kuin meillä sekä talvella paljon

pitkäkarvaisempi. Susia ei ollut, sillä lumi oli metsissä niin

pehmeätä, etteivät ne olisi päässeet liikkumaan. Koirakaan ei päässyt

kulkemaan, vaan upposi lumeen kuin jauholaariin. Missä maa oli

aukeampaa, siellä olivat tuuli ja pakkanen purreet lumen pinnan vähän

kovemmaksi, mutta metsissä se oli aivan pehmoista. Muistan hyvin, kun

kerran olimme kävelemässä ja tukkikuorma tuli vastaan. Siinä oli pari

miestä ja koira seurassa. Seistiin siinä tienvieressä, jotta kuorma

pääsisi ohitse. Läheisen pensaan ympärillä käveli riekkoja, eikä koira

malttanut olla, vaan otti aimo hyppäyksen niiden kimppuun. Hyppy meni

hukkaan, sillä linnut lensivät tiehensä, mutta koira ei millään ollut

päästä sieltä takaisin, kovalle tielle. Näki, etteivät sudet olisi

tässä maakunnassa päässeet liikkumaan mihinkään. Karhuja oli siellä

kyllä, mutta ne makasivat talviunessaan.



Sieltä olisi voinut ostaa kärpän ja oravan samoinkuin ilveksen, ahman,

hillerin ja saukon nahkoja, mutta emme me ruvenneet niistä kauppoja

hieromaan.



Kolonok (Putorius sibericus) oli uusi eläin, jota ei ole Euroopassa.

Se oli pieni, punertavankeltainen ja heleänvärinen vesikon tapainen ja

kokoinen eläin. Senkin nahkoja myytiin paljon.



Maaliskuun alkupäivinä alkoi kylässä nuotanveto. Silloin oli kova

pakkanen ja niin kova tuuli, että naukui nurkissa. Mutta päivä

paistoi kauneimmillaan, eikä yhtään pilvenhattaraa näkynyt. Aamulla

noin kello 9:n aikaan, kun katsoin ulos, oli pakkasta 40°C, ja tuuli

aivan vikisi. Arvelin, ettei nuotanvedosta nyt tule mitään. Mutta

sinne kaikki kuitenkin menivät. Avannot oli hakattu siihen kohtaan

Ob-jokea, mihin pieni sivujoki laski, sillä sen suussa piti olla

kaloja. Apaja oli pieni ja nuotta huono. Jäihin oli hakattu reikiä, ja

nuotta kuljetettiin jäiden alitse vetopaikkaan aivankuin meilläkin.

Apajasta tuli aimo saalis, kolme kuormaa kiiskiä ja kaksi kuormaa

haukia. Kiisket olivat isoja ja lihavia ja hauet komeita. Joukossa

oli vähän muutakin kalaa, kuten ahvenia, särkiä, säynäviä, sekä jokin

njelma ja sterlettikin. Hyvän saaliin ja kalojen kokoontumisen syyksi

selitettiin, että Obissa rupeaa kevätpuoleen vesi huononemaan. Sentakia

kerääntyvät kalat semmoisiin paikkoihin, missä sivujoki yhtyy isoon

jokeen, sillä siellä on vielä vesi ilmapitoisempaa. Saalis jaettiin

sitten kyläläisten kesken ruokakunnittain ja vietiin, kun kaloja

karttui enemmän, Tomskiin. Viikon, kahden sisään vedettiin samasta

paikasta vielä kaksi kertaa nuottaa ja saatiin jokseenkin samanlainen

saalis. Sitten talvinuotanveto loppui, ainakin kylän lähettyviltä.

Kiisket muuten eivät suinkaan olleet halveksittua kalaa. Ne joutuivat

Venäjän hienoimpiin ravintoloihin, joissa niitten lihaa tarjottiin

voileipien päälle leikattuna.



Kansakoulunopettaja Afanasjeff, nuori, siisti ja raitis mies, kävi

jotensakin ahkerasti luonamme opettamassa minulle venättä. Vaimonikin

oli hankkinut itselleen aapiskirjan, sellaisen kuin lapsille ostetaan,

jossa on paljon kuvia. Pääasia olikin, että hän oppi venäläiset

kirjaimet ja pääsi vähän perille, mitä se ja se sana merkitsi.

Opettajan rouvakin kulki meillä sangen usein. Hän osasi soittaa

hyvin balalaikkaa ja opetti sitä taitoa vaimollenikin. Kun lähdimme

Tymskojesta, lahjoitti vaimoni ostamansa balalaikan opettajan rouvalle.

Nyt on sen soittotaito unohdettu.









KYLÄN ASUKKAITA.





Tymskojen tuttavistaan ja seurustelusta heidän kanssaan Svinhufvud

kertoo:



— Elämä rupesi siellä luistamaan koko lailla. Ihmiset olivat hyvin

ystävällisiä meitä kohtaan. Jossakin Tomskin lehdessä oli ollut uutinen

— saimme nähdä sen palasen —, että Tymskojeen oli karkoitettu joku

korkea herra. Kyläläiset olivat hyvin ihmeissään ja uteliaat näkemään

kuka se oli ja kohtelivat tulokasta aivankuin herraa: minä olin

»baarin» ja vaimoni »baarinja».



Venäjän jouluna oli meidät jo kutsuttu kansakoululasten joulujuhlaan.

Se oli koko lailla »stimmungsvoll» ilta; se pidettiin kansakoululla,

vanhassa puurakennuksessa, jossa asui opettaja Afanasjeff rouvineen.

Pappi, joka oli soitannollinen, oli järjestänyt sinne orkesterin; itse

hän soitti sitrantapaista, Afanasjeffin rouva balalaikkaa ja pari

mennoniittia viulua. Lapset lausuivat ulkoa joitakin kappaleita ja

lauloivat. Lopuksi tanssittiin. Kaikilla oli tavallista juhlallisempi

puku, mutta jaloissa huopatossut, kun oli talvinen aika. Toisessa

huoneessa sen ohella tarjottiin teetä ja voileipiä.



Mennoniitit olivat mielenkiintoinen tuttavuus. Ensikerran tapasimme

pari miestä Afrikant Savadovskin puodissa. Kun huomasimme, että

he puhuivat saksaa, joka vivahti »plattdeutschiin», virisi pian

keskustelu. Saimme tietää, että he olivat saksalaista, ehkä

hollantilaista alkujuurta ja että heidän esi-isänsä olivat

muuttaneet Siperiaan, jossa heille suotiin uskonnonvapaus, ja että

heidän uskontonsa kielsi heitä suorittamasta sotapalvelusta. He

asuivat Tomskin läänin eteläosassa »suola-aroilla». Ulkonäöltään he

olivat toisennäköisiä kuin venäläiset, keskikasvuisia ja verraten

vankkatekoisia. Nyt oli heitä komennettu tänne Tymskojen piiriin

parikymmentä miestä sotapalveluksen asemesta tekemään metsätöitä.

Työpaikalle oli Tymskojesta matkaa parikymmentä kilometriä. Olisin

mielelläni käynyt siellä katsomassa heitä ja noita metsätöitä, mutta

en tahtonut kysyä vartiomiehiltä lupaa. Niin, näitä mennoniitteja oli

koululasten joulujuhlassa kuusi kappaletta. He soittivat hyvin ja

tanssivat aika ahkerasti.



Muissakin kutsuissa olimme, niinpä alkuaikoina »stanokin» isännän luona

hänen tyttärensä häissä. Siellä vieraat syötettiin aika hyvin, ja

vahvasti tanssittiin. Juotavaksi tarjottiin olutta ja tietysti teetä.

Viinaksia ei niissä ollut, sillä sodan ajaksi olivat viranomaiset

panneet viinat kokonaan lukon taakse. Mutta niitä kaivattiin kovasti.

Muistan, kuinka häätalon isäntä kysyi minulta, enkö osannut keittää

viinaa. Selitin, että olin hyvin tyhmä siinä taidossa. Hänkin

pahoitteli, ettei osannut itse keittää. Kun kruunun viina oli ollut

niin halpaa, oli viinankeittotaito jäänyt unohduksiin. Tymskojelaiset

auttoivat asiaa siten, että laittoivat väkevää olutta.



Sitten oltiin usein nimipäivillä, »imenineillä», ja muissa pienemmissä

perhejuhlissa. Sen ohella käytiin vielä tavallisilla »vieraisilla»,

milloin papin tai kansakoulunopettajan, lukkarin tai jonkun muun

kylän asukkaan luona. Tuttavuuksiimme kuului myös kylän »grande old

dame» Natalia Jakovlevna, jota Kai Donner on niin mainiosti kuvannut.

Hänellä oli erittäin hyvää olutta tarjottavana ja sitten hänellä oli

3- tai 4-lokeroinen »samovaari», jossa yhtaikaa voi keittää teevettä,

kaalisoppaa, pelemeeniä j.n.e.



Eräänä päivänä oli Tymskojeen tullut Vasjuganin pappi rouvineen.

Vasjugan oli naapuriseurakunta, jonne sanottiin olevan 30 penikulmaa.

Mies oli oikein komean näköinen eikä ollut edes kovin partainenkaan

niinkuin muut papit. Hän tuntuikin tavallista sivistyneemmältä. Kävi

selville, että hän oli ollut Pietarissa polyteekissä jonkin vuoden,

mutta sitten päätynyt papiksi ja Vasjuganiin saakka. Mistä syystä hän

oli näille raukoille rajoille joutunut, ei hän kertonut enkä minäkään

ruvennut sitä utelemaan. Tapasimme hänet ensikerran oman papin luona ja

toisen kerran kirkonisännöitsijän, Jefimoffin luona, joka oli Tymskojen

rikkaimpia miehiä. Jefimoff pani tämän vieraan papin kunniaksi toimeen

aika kemut, joihin oli pyydetty koko kylän hienosto. Siellä olivat

pappi, lukkari eli »psalomshtshik», kansakoulunopettaja ja äveriäimmät

kauppiaat ja tietysti me. Pidot olivat koko lailla hienot. Siellä

syötettiin ja juotettiin. Kalapiiraita oli tehty useammanlaisiakin.

Niihin oli tehty vehnätaikinasta alus ja syrjät ja kansi päälle ja

sisällä oli njelmaa ja sterlettiä. Piirakoiden kanssa tarjottiin

hienoa portviiniä. Pöydällä oli vain muutamia haarukoita, ja niitä

käyttäen sai kukin vuorostaan pistää palan suuhunsa. Vastapäätä oli

toinen pöytä, jossa oli 12 viinilasia. Papit joivat ensin ja sitten

toiset herrat. Kun herrat olivat juoneet, kaadettiin rouville samoihin

laseihin. He joivat yhtä mielellään, ja heistä viini oli yhtä hyvää

kuin herroistakin. Sitten syötiin piirakkaa uudelleen ja juotiin taas

päälle. Kyllä näki pappien juodessa, että viini meni hyvin luistavasti

alas niin toisen kuin toisenkin papin kurkusta. Se oli varsin hyvää,

ja runsaasti sitä oli myöskin. Jefimoffilla näkyi olleen vanhoja

säästöjä. Siellä juotiin 7—8 lasia mieheen niinkuin ei mitään. Eikä

siinä auttanut vitkasteleminen, vaan piti juoda kerrassaan pohjaan

saakka, ja tunnelma oli aika hyvä. Vasjuganin pappi kertoi yhtä ja

toista seurakuntansa oloista. Siellä asui ostjakkeja, jotka pyytelivät

turkiseläimiä, ja siellä oli luonnonrikkauksia, kuten keltamultaa y.m.

Puutteellisen kielitaidon takia en kuitenkaan voinut päästä asioista

kunnolleen selville.



Maaliskuun alussa kerrottiin meille, että kylään oli tullut muuan

suomalainen. Afrikant Savadovskin puodissa hänet sitten tavattiinkin,

ja suomalainen hän oli: talollinen ja rakennusmestari Adolf Resch,

kotoisin Uudeltakirkolta ja iältään noin 30-vuotias. Hän oli ollut

urakoitsijana mukana rakentamassa eräitä linnakkeita Suomenlahden

rannalla. Päällikkönä oli ollut joku venäläinen eversti, joka myi

piirustukset saksalaisille ja karkasi. Siitä tuli kova tutkinto, ja

vaikka Resch ei ollut urakassa mukana muuta kuin sen verran, että oli

rakentanut makasiinin linnakkeeseen, epäilivät venäläiset, että hän oli

osallisena samassa juonessa. Hänet otettiin kiinni, ja vaikka hän oli

aivan syytön, vietiin hänet Kronstadtiin, jossa hän sai istua pitkät

ajat syksyllä 1914, kunnes hänet lopulta lähetettiin Siperiaan. Sillä

sääntönä oli, että syylliset ammuttiin, mutta syyttömät lähetettiin

Siperiaan. Eikä siinä kyllin. Myöhemmin joutuivat hänen veljensä ja

isänsä samaan Narymin piiriin, vaikka Kurjan kylään, joka oli Ket-joen

varrella ja todellakin kurja paikka, kuten isä Reschille kirjoitti.

Resch oli hauska tuttavuus. Me saimme puhua suomea hänen kanssaan ja

pääsimme vähän tekemisiin kotimaalaisten kanssa.



Kerran mekin pidimme vähän suuremmat pidot, joihin pyysimme venäläiset

tuttavamme ja Reschin, sillä piti pitää vastapidot. Resch, joka puhui

hyvin venättä, pantiin tulkitsemaan ja kertomaan. Mukana olivat

pappi, lukkari, kansakoulunopettaja ja kauppiaat, samat, joiden luona

olimme itsekin olleet kutsuissa, ja meidän »strashnikat» Filatoff ja

Bogdanoff. Parhaan mukaan heitä kestittiin njelma-kalapiirakoilla,

pelemeeneillä ynnä muulla. Flegentin gramofoni sai ahkerasti soida,

sillä sellainenkin oli talossa. Vieraat kyselivät Suomen oloja, ja

Resch selitteli.



Parisen kuukautta olimme koko kylässä ainoat karkoitetut, mutta

sitten niitä rupesi tulemaan niin paljon Venäjältä, että paikat

ahtautuivat täyteen. Ensin tuli joitakin sosialisteja, juutalaisia mitä

lienevät olleet, ja sitten tuli myöskin muita, nimittäin lättiläisiä,

puolalaisia ja pari saksalaista. Toinen saksalaisista oli Freydenreich,

lyhyt mies, jolla oli ollut jokin virka Amerikan lähetystössä

Pietarissa, toinen oli nimeltään Bischler, rikas tilanomistaja

Jekaterinslavin kuvernementista, verraten nuori ja pulska mies. Hänellä

oli 600,000 ruplan arvoinen maatila kotonaan. En tiedä, mistä syyssä

häntä oli ruvettu epäilemään, vaikka hän oli aikoinaan palvellut

Venäjän sotaväessäkin. Oli hauskaa, kun sai puhua saksaa näiden

herrojen kanssa. Resch, joka puhui sujuvasti myös saksaa, asui yhdessä

näiden kahden kanssa.



Puolalaisten joukossa oli muutamia sivistyneitä; niinpä nuori pappi

Zander, joka oli suorittanut tutkintonsa Tartossa ja ollut saksankielen

opettajana Kielcin kaupungissa ja nähtävästi liian puolalaismielisenä

ja saksankielentaitoisena karkoitettu; sitten pankinjohtaja Veselovski,

joka oli muistaakseni Odessasta ja oli »epäluotettavana» lähetetty

tänne, hauska mies, jonka sitten kerran pikimmältään tapasin

Kolyvanissa; sitten nuori ylioppilas Shapiro, joka oli ollut Varsovassa

erään voimistelu- tai urheiluseuran puheenjohtajana ja joutunut siinä

ominaisuudessa viranomaisten epäilyksien alaiseksi. Neljäs sivistynyt

puolalainen oli liikemies Aulich Lodzista, ja keväämmällä tuli vielä

lisää eräs apteekkari Lublinistä.



Muita puolalaisia oli varsin lukuisasti, joukossa eräs kokki, joka

hyvän lauluäänensä vuoksi samalla oli ollut statistina jossakin

oopperassa Puolassa, sekä eräs puutarhuri. Puolalaiset sivistyneet

asuivat yhdessä eivätkä mielellään seurustelleet muitten, venäläisten

ja saksalaisten kanssa, mutta meillä he kyllä kävivät, toisinaan

kokkikin mukana, joka silloin sai laulaa »aarioita» ja muita

oopperaosia. Freydenreichin »puulaaki» kävi meillä samoin varsin

usein. Nämä seurusteluillat olivat sangen hupaisia ainakin meille

ja toivottavasti myös vieraillemme. Vaimoni piti hyvää huolta

kestitsemisestä tarjoten, paitsi Tymskojen herkkuja, myös jäätelöä,

joka oli uutuus siellä, vaikka tietysti helposti valmistettavissa, kun

sokeria, kermaa ja jäätä oli yllinkyllin.



Kun kylään oli tullut näin paljon herrasväkeä, laittoi eräs Tymskojen

venäläinen sinne ruokalan, jossa huokeasta maksusta saatiin aika

kelvollista ruokaa. Siellä kävimme maaliskuusta alkaen syömässä

päivällistä; samoin tekivät myös saksalainen ja puolalainen »puulaaki».

Yhteisillä päivällisillä aika kului rattoisasti, vaikkakin saksalaiset

ja puolalaiset toisinaan kinastelivat, kun molemmat, ja varsinkin

puolalaiset, olivat sangen ylpeät kansallisuudestaan.



Tymskojen karkoitetut olivat, eri kansallisuuksistaan huolimatta,

kaikki Venäjän kansalaisia. Vasta huhtikuun alussa tuli kylään muutamia

itävaltalaisia, niiden joukossa eräs Adlerberg, joka oli ollut

muistaakseni Czernowiczin kaupungin kuvernöörin apulainen tai joku muu

korkeampi hallinnollinen virkamies. Venäläiset vangitsivat hänet, kun

valtasivat kaupungin, jossa hän oli virantoimittajana, sekä lähettivät

Narymin piiriin. Tymskojessa hän ei kuitenkaan kauan saanut olla, vaan

siirrettiin hänet muutamien päivien perästä Kalgujakon kyläpahaseen,

noin 12 virstaa pohjoiseen päin Ob-joen varrelle. Tuossa kylässä en

koskaan käynyt, mutta kerrottiin, että se oli aivan pieni, joitakin

taloja käsittävä ja aivan köyhä. Kuinka Adlerbergin siellä sitten kävi,

sitä en tiedä, kun pian sen jälkeen jouduin pois Tymskojesta.



Politiikasta ei Tymskojessa meidän piireissämme puhuttu. Sodan kulkua

kyllä tarkasti seurattiin, mutta karkoitettujen kesken ei myötätunto

ollut Venäjän armeijan puolella. Kyläläiset sitävastoin tuntuivat

olevan jonkin verran »patriootteja».



Kerran eräs venäläisistä karkoitetuista, kansallisuudeltaan juutalainen

ja nimeltään minulle tuntematon, yritti lähennellä kysyen, enkö

minäkin ollut vallankumouksellinen, ja selittäen, että venäläisillä ja

suomalaisilla »revolutsionääreillä» oli sama päämäärä. Vastasin, että

meillä Suomessa oli aivan eri politiikkamme ja että me emme tahtoneet

olla missään tekemisissä venäläisten kanssa. Siihen keskustelu katkesi.









SEMESHKO.





Narymissa asui kevättalvella 1915 karkoitettuna vähävenäläinen

sanomalehtimies Grigorij Filipovitsh Semeshko. Eräänä talvipäivänä

päätti hän lähteä vierailulle 120 virstan päässä olevaan Tymskojen

kylään, päämääränään saada tervehtiä siellä asuvaa Svinhufvudia. Tästä

käynnistään Tymskojessa, jonne hän pyysi mukaansa samassa kylässä

olevan suomalaisen karkoitetun, toimittaja Heikki Välisalmen, hän on

kirjoittanut kuvauksia sanomalehtiin.



Välisalmi antaa siitä kirjassaan »Siperiaan karkoitettuna» seuraavan,

hauskan kuvan:



»Kadotimme oikean tien ja ajauduimme joillekin heinäladoille, jotka

veivät meidät yhä kauemmaksi pikku kylästä, jonka tulen tuikkeen kerran

näimme, mutta pian taas kadotimme näköpiiristämme. Ei ollut hauskaa

harhailla sakeassa lumituiskussa ja pimeässä yössä äärettömällä arolla.

Väkisinkin siinä johtui mieleen kertomukset Siperian susilaumoista.

Mutta kyytimies, jolle huomautin mahdollisuudesta joutua susien

illalliseksi, vastasi yksikantaan, etteivät ne ensiksi meitä syö,

hevonen niille on herkullisempi. Laiha lohdutus, mutta menihän se

paremman puutteessa.»



Perillä-olostaan kertoo Välisalmi m.m. seuraavaa:



»Siellä tapasin odottamattani myös herra Reschin, jonka kanssa olin

keskustellut Pietarin siirtovankilassa ristikon lävitse. Kyllä siinä

sitten alkoi tarina käydä, kun niinkin monta maanmiestä sattui yhteen

Siperian perukoilla. Arvaa sen, ettei asiata puuttunut, ja sangen

tarkoin sai Semeshko pitää varansa, että silloin tällöin sai kuuluville

venäjänsä, vaikk'ei hänkään juuri vaiteliaimpiin taida lukeutua.»



       *       *       *       *       *



Semeshkon ja Välisalmen käynnistä Tymskojessa Svinhufvud kertoo:



— Maaliskuussa astui huoneeseeni eräs herrasmies, joka esitteli itsensä

Semeshkoksi, ja eräs toinen, joka selitti olevansa toimittaja Heikki

Välisalmi. Semeshko oli vähävenäläinen, kasakkain ylpeätä heimoa,

sanomalehtimies ja vanha poliitikko, joka oli karkoitettu Narymiin.

Hän oli ollut paljon mukana valtiollisissa kiihoituksissa ja oli jo

aikaisemminkin ollut pariin, kolmeen kertaan karkoitettuna. Hän ja

Välisalmi, joka pari kuukautta aikaisemmin oli joutunut karkoitetuksi

Narymiin, tulivat yhdessä minua tervehtimään, ja kävi selville, että

Semeshko oli utelias näkemään minut. He olivat siellä yhden illan,

joivat teetä, juttelivat ja kertoivat yhtä ja toista. Välisalmi ja

Resch, jotka osasivat venättä jonkin verran, olivat tulkkeina.



Semeshko kertoi kaikenlaista karkoitusmatkoiltaan. Hän oli ollut

useammilla Venäjän kulmilla, kuten Permin kuvernementin Tsherdinskin

»ujesdissa». Tämä oli yhtä kolkkoa seutua kuin Siperian syrjäiset

osat ja asukkaat ehkä vielä enemmän takapajulla kuin täällä.

Niinpä he lausuivat rukouksensa seinään kaiverrettuun reikään ja

tukkivat sen sitten tapilla, ettei rukous luistaisi ulos ja menisi

hukkaan. Turkestanin puolella Semeshko oli tehnyt tuttavuutta

sellaisen poliisiputkan, »katalashkan» kanssa, jossa ei voinut

seistä, maata eikä istua. Joku aika ennen maailmansodan puhkeamista

oli hän Kiovassa paljastanut sikäläisten santarmien harjoittamia

väärennyksiä ja sen kautta joutunut heidän erikoisiin vihoihinsa.

Sodan alettua olivat santarmit sitten kostoksi toimittaneet hänet

vanhana tunnettuna poliitikkona Narymin kaupunkiin. Senaikuisista

karkoituksista oli hänellä paljon hauskoja juttuja, varsinkin siitä,

kuinka viranomaisten hutiloimisen kautta moni aivan erehdyksestä oli

joutunut Narymiin. Milloin joku akka torimatkallaan oli vahingossa

joutunut suurenpuoleiseen karkoitettujen laumaan ja saanut siten

seurata Siperiaan saakka torikori käsivarrellaan, milloin 7-vuotias

poika oli eksynyt karkoitettujen seuraan, milloin vartiosotilaat

olivat karkuunpäässeen tilalle kopanneet syrjästä jonkun toisen, ja

niin loppumattomiin. Viranomaisten lahjusten-otosta ja väärien passien

saamisesta hän tiesi myös varsin paljon. Minun kohtalostani hän kysyi

tietysti sangen tarkkaan. Hän kertoi muuten, että Narymissa olevien

karkoitettujen asema oli siedettävä.



Semeshko oli hauska ja pirteä mies. Tapasin hänet sitten Narymissa

käydessäni huhtikuun alkupuolella, ja laivamatkalla Tomskiin

toukokuun puolivälissä oli hän matkatoverina Narymista alkaen.

Kolyvanista käsin olin sitten kirjeenvaihdossa hänen kanssaan. Hän oli

mielenkiintoisimpia tuttavuuksiani matkani varrella.



       *       *       *       *       *



Kun Semeshko pyysi Narymin »pristavilta» lupaa saada matkustaa

tervehtimään Svinhufvudia, kysyi tämä häneltä:



— Ettehän vain järjestä Svinhufvudin pakoa?



— Sitä emme ajattele!



Viivyteltyään ensin pitkän aikaa suostui hän vihdoin antamaan luvan.

Kerrottuaan tämän jutun eräässä sanomalehtikirjeessään pietarilaiselle

»Rjetshille» jatkaa Semeshko:



— Kun kerroin Svinhufvudille »pristavin» pelosta, alkoi hän nauraa ja

sanoi:



»Valtuutan teidät sanomaan 'pristaville' ja, jos on tarpeellista,

ilmoittamaan myöskin sanomalehdissä, että minä en aio paeta ja että

minulla ei ole minne paetakaan. Voin asua ainoastaan Suomessa, mutta

siellä en voi piileskellä, sillä minut tunnetaan kaikkialla. Olen

muutoin jo liian vanha paetakseni. Sitäpaitsi käytän karkoitustani

levätäkseni. Täällä on erittäin mukavaa olla, ja minä hiihtelen paljon

ympäristössä ja lueskelen kovasti.»



       *       *       *       *       *



Semeshko oli muuten jo ennen Narymin-matkaansa saanut kuulla

Svinhufvudista yhtä ja toista. Niinpä hän tapasi kerran helmikuussa

erään Tymskojesta kotoisin olevan kyytimiehen, jonka kanssa hänellä

sukeutui seuraavanlainen keskustelu:



— Mutta meilläpä on Tymskojessa merkillinen mies, niin etevä kalastaja,

että oikein ihmetyttää!



— Niin, siellähän asuu Svinhufvud teidän luonanne!



— Jumala hänen nimeään tietää! Me kutsumme häntä Pjotr Petrovitshiksi!

Hyvä on ukko, tuollainen rauhallinen!



— Miten hän elää ja tulee toimeen?



‒ Hyvin elää. Näkyy, että on rikas, nähtävästi saksalainen. On

vuokrannut kaksi huonetta, joissa asuu yhdessä vaimonsa kanssa.



— Ei hän saksalainen ole, vaan suomalainen!



— Suomalainen! Mikä kansa se sellainen on!



Kertoja selitti asian ukolle parhaan kykynsä mukaan.



— Ahaa, vai suomalainen, mutta nehän ovat hyvin pientä väkeä, kun tämä

sensijaan on oikea jättiläinen!



Ja kyytimies jatkoi:



— Mutta joka tapauksessa hän on hyvä mies. Vielä mukavampi ja

lystillisempi on hänen vaimonsa. Hän sopertaa hyvin nopeasti omaa

kieltään, josta ei ymmärrä yhtään mitään, ja venäjää hän ei ymmärrä

ollenkaan. Jos häneltä kysyy, saako tuoda samovaarin sisään, niin

hän katselee vain eikä ymmärrä mitään. Vihdoin juoksee hän Pjotr

Petrovitshin luo. Tämä saapuu silloin pieni kirja kädessään ja jonkin

aikaa lehtiä selailtuaan sanoo: »Samovaari, ahaa, tuokaa sisään!» —

Alussa hän aina luki kirjasta mitä tarvitsi, mutta nyt hän osaa jo

vähän puhua ilman kirjaakin.









OSTJAKKEJA VIERAILULLA.





Tuhat vuotta sitten ulottui suomensukuisten kansain asuma-alue yli

pohjoisen ja keskisen Venäjän aina Moskovaan saakka, ja niiden

väkiluku oli lähes yhtä suuri kuin venäläisten heimojen, jotka

niiden kanssa kävivät taistelua suurten metsä- ja multa-alueiden

asumasijoista. Taistelu päättyi tappioksi suomensukuisille kansoille,

jotka sitten hajaantuivat erillisiksi heimoiksi ja joutuivat Venäjän

orjuuteen. Yksi näistä heimoista, ostjakit, suomensukuisten kansain

ugrilaiseen ryhmään kuuluva, joutui pakenemaan venäläisten vainoa

pohjoisen Siperian suurten valtajokien Obin ja Irtyshin turviin.

Aikaisemmin olivat ostjakit kuitenkin yhdessä sukulaistensa vogulien

kanssa muodostaneet Jugran mahtavan valtion, josta jo arabialaiset

kirjoittajat mainitsevat. Mutta menetettyään itsenäisyytensä joutuivat

he pysyväisesti Venäjän valtaan noin kolme vuosisataa sitten. Vaikka

monisatavuotinen orjuus onkin painanut ostjakkien kansaa, ja vaikka

erämaat ovatkin pysähdyttäneet heidän sivistyksellisen kehityksensä

luonnonkansan tasalle, on otsjakkien mieliin jäänyt kytemään voimakas

vastenmielisyys venäläisiä kohtaan. Kerrotaan, että viime vuosisadan

puolivälissä elänyt ostjakkiruhtinas Taishin kieltäytyi lähettämästä

poikiaankin venäläiseen sotakouluun, vaikka hänellä siihen korkean

syntyperänsä takia olisi ollut oikeus.



       *       *       *       *       *



Ostjakit, jotka asuvat Tymskojesta monta penikulmaa länteen ja

pohjoiseen, kävivät silloin tällöin kylässä asioillaan. Heistä

Svinhufvud kertoo:



— Eräänä päivänä aamupuoleen tuli kylään retkikunta oikeita ostjakkeja

poroineen. Kunkin reen edessä oli kolme poroa perätysten. Porot olivat

hyvin sieviä, mutta ukot eivät. Heistä osasi ainoastaan yksi vähän

venättä ja he olivat pakanoita. Heidän rekensä olivat samanlaisia

kuin matkakertomuksissa kuvataan: liistereen tapaiset, jalakset

hyvin korkeat ja ohuista laudoista tehty päällys, missä istuttiin

porontaljoilla. Poroja ohjattiin pitkällä vavalla, jonka päässä oli

sompa. Sillä pukattiin etumaista poroa, että se tiesi mihin kulkea.

Ostjakit toivat oravan, kärpän ja kolonokin nahkoja ja ostivat sitten

jauhoja, suoloja ja teetä. Viinaakin he olisivat ostaneet mielellään,

mutta sitä ei ollut. Kyläläiset kertoivat, että ostjakit ostavat

tavallisesti viinaa ämpäreittäin ja juovat sitä suoraan siitä, ja

sellaisia he pitivät suurina juoppoina.



Venäläisillä oli ostjakkeja varten osittain eri tavarat. Heille myytiin

sellaisia lautasia, joissa oli kaikki sateenkaaren värit. Samoin oli

puodeissa huonoja jauhonsekaisia karamelleja varattuna erityisesti

ostjakkeja varten. Kun kävin puodissa, niin kysyin ihmetellen, ketkä

tällaista tavaraa ostavat. Vastattiin, että ostjakit tietysti.



Tällainen retkikunta tuli kylään pari, kolme kertaa talvessa.

Venäläiset kertoivat muuten, että ostjakit eivät ole koskaan taloissa

yötä. He tulevat aamulla, mutta menevät yöksi suolle, jossa oli ruokaa

poroille. Ostjakit eivät ole tottuneet makaamaan huoneissa eivätkä

nuku hyvin, jolleivät saa olla taivasalla, varsinkin kun metsämiehen

onni huoneissa nukkuen meni pilalle. He olivat venäläisten mielestä

aivan villejä. Emme osanneet heidän kanssaan puhua, mutta sen verran

saimme selville kauppias Prenitsnikovin vaimolta, joka oli kotoisin

Surgutista, ostjakkien alueelta, ja puhui ostjakinkieltä, että heidän

laskusanansa olivat aivan suomenmukaiset. Ensimmäiset laskusanat

olivat järjestyksessään: it, kat, kolm, njel, vet, khut. Useampia ei

Prenitsnikovin vaimo tuntenut.



       *       *       *       *       *



Siitä surkeasta kohtalosta, jonka alaiseksi samojedit ja ostjakit

ovat joutuneet näillä pohjoisilla maanäärillä, voidaan tuskin kyllin

vaikuttavin sanoin kertoa. Venäläiset anastavat heidän kalliit

nahkatavaransa pilkkahinnasta. He juottavat ostjakkiparat humalaan ja

tekevät kaupat heidän kanssaan silloin, kun heidän harkintakykynsä

on kokonaan poissa. Täten hankkimillaan nahkatavaroilla venäläiset

ansaitsevat moninkertaisesti ja elävät näillä voitoillaan.

Röyhkeydessään ovat venäläiset menneet niin pitkälle, että ovat

jakaneet eri ostjakkiperheet kuin orjat keskenään, joista jokaisella

kauppiaalla on omat oikeutensa alaisiinsa. Saattamalla alaisensa

ostjakit lisäksi hyvin ovelasti velallisikseen venäläiset ovat saaneet

heidät täydelliseen valtaansa.









RYSSÄNPAPPI.





Tymskojen kylän sielunpaimen luuli — niin kertoo Donner — Suomen olevan

Englannissa, ja tämän käsityksensä mukaisesti hän sanoi Donneria

engelsmanniksi. Eivät siis ainakaan maantieteen tuntemuksessa papin

tiedot olleet kovin laajat. Ennen maailmansotaa ja Svinhufvudin

saapumista Tymskojeen esiintyi pappi myötäänsä juovuksissa. Eräänä

päivänä hän oli mitä sameimmassa humalassa toikkaroinut Donnerin

työhuoneeseen, tupertunut kumoon ja nukahtanut autuaalliseen uneen. On

hyvin selitettävissä, millä tavalla tällainen esiintyminen vaikutti

sivistymättömiin ja pimeydessä vaeltaviin ihmisiin. Maailmansodan

sytyttyä tapahtui papin esiintymisessä muutos parempaan, sillä viinojen

saanti muuttui hyvin vaikeaksi. Mutta siitä huolimatta katsoi pappi

velvollisuudekseen ainakin silloin tällöin katsella maailman menoa

pullon lasien lävitse. Ja kun valtion viinat loppuivat, ryhtyi pappi

itse valmistamaan puolukkamehusta ja sokerista hyvää likööriä.



Tymskojen papilla oli sentään muitakin harrastuksia kuin viina. Paitsi

papillisten tehtäviensä suorittamista, kirkkoslavonian popottamista ja

kuvien kumartelemista oli hän oppinut soittamaan sitraa ja esiintyi hän

juhlissa usein soittimineen.



       *       *       *       *       *



Tymskojen papista Svinhufvud kertoo:



— Pappi pani puolukkamehuun sokeria ja käytti sitä. Kun olimme papin

luona ensimmäisen kerran vieraissa, niin hän tarjosi sitä ja selitti,

että se on seisonut vain kymmenen päivää. Mutta kyllä siinä kuitenkin

oli jo vähän alkoholia. Sitä pappi sitten aina ryyppäsi, niinkuin piti

tarpeellisena ja kohtuullisena. Hän oli alkuaikoina sangen siivo mies.

Vasta pääsiäisenä näimme hänet oikein päissään. Silloin oli ukko-parka

hyvin rähjäisessä kunnossa. Hän kävi talosta taloon siunaamassa

pyhäinkuvia ja ruokaa, ja joka paikassa tarjottiin viiniä ja muuta

hyvää. Kun tuli viimeisen talon vuoro, ruokalan, jossa juuri olimme

päivällisellä, ei hän enää pysynyt oikein pystyssä. Tässä kunnossa

ollessaan hän pyysi meidät päivällisillekin, mutta eihän siitä tietysti

tullut mitään, kun ukko oli aivan humalassa. Lukkari sitävastoin oli

raitis mies ja hoiti pappia tämän kulkiessa ympäri kylää pyhällä

toimituksellaan.



       *       *       *       *       *



Venäjän papeista yleensä kuuli Svinhufvud Siperiassa pari hauskaa

juttua. Niistä hän kertoo:



— Siihen aikaan kuin venäläiset summakaupalla kastoivat virolaisia

kreikkalaiskatoliseen uskoon, joutui kerran eräs talonpoika todistajana

korkean oikeuden eteen. Kun talonpojalta vannottamisen takia kysyttiin

hänen uskontoaan, syntyi oikeuden ja hänen välillään seuraavanlainen

keskustelu:



»Mitä uskontoa olette!»



»En tiedä!»



»Kuinka se on mahdollista!»



»Kas, asia on vähän erikoinen!»



Ja niin kertoi talonpoika, että hän oli päässyt jo kasvamaan

pientareita pinkovaksi pojannaskaliksi, kun ryssänpappi tuli

kylän asukkaita kastamaan. Kun tämä toimitus tuntui hänestä hyvin

vastenmieliseltä, piiloutui hän isoon leivinuuniin. Papin tullessa

taloon ei poikaa saatu mitenkään uunista ulos. Silloin tarttui äiti

poikansa housuihin ja koetti vetää, mutta housut jäivät käteen

ja poika uuniin. Nyt tuli ryssänpappikin uunin luo ja tuumi vain

yksinkertaisesti:



»Vsjorovnoo» — »yhdentekevää!»



Ja niin otti pappi vettä ja pirautti sitä pojan takalistolle äidin

pitäessä jalasta kiinni. Pappi luki määräaikansa ja sillä oli

kastaminen selvä.



Kerrottuaan tämän sanoi talonpoika:



»Korkea oikeus saa nyt itse ratkaista, mihin uskontoon minä kuulun!»



       *       *       *       *       *



Svinhufvud kertoo edelleen:



— Kerran, Siperian-aikani myöhemmässä vaiheessa, tutustuin erään

venäläisen perheen luona hyvin vapaamieliseen pappiin. Oli paastoaika

ja olimme parhaillaan syömässä mainitun perheen luona makkaraa ja

muuta kiellettyä ruokaa, kun pappi rouvineen ja kälyineen näkyi

astelevan ovelle. Hyvin pian vaihdettiin tietysti paastoruoat tilalle.

Päivällisen päätyttyä lähtivät papin naiset pois, mutta pappi itse jäi

vielä istumaan. Naisten lähdettyä sanoi pappi ensimmäiseksi:



»Nyt makkarat pöytään!»



»Mutta nythän on paastoaika!»



»En minä semmoista — ja nje takoi durak!»



Ja niin tuotiin kielletyt ruoat jälleen pöydälle ja Pappi söi hyvällä

ruokahalulla.









POSTI.





Kevät tuli jälleen valoisine päivineen. Ulkona pilkisti aurinko yhä

heleämmin lumikinoksiin, ja sisällä alkoi ikkunajää ohentua. Kun

keskipäivällä käveli kylänraittia, niin valo aivan häikäisi silmiä.

Setripuut seisoivat niin kumman vihreinä valkeassa lumessa, niinkuin

olisivat odottaneet sen alta esiin pyrkiviä nurmikkoja. Mutta niitä

ei vielä näkynyt, sillä paksut kinokset olivat niiden päällä. Aurinko

ei ollut kohonnut vielä niin korkealle, että se olisi jaksanut lunta

sulatella. Mutta turkinkauluksissa tuntui jo auringon lämpö, ja se

ennusti paahtavaa kesää. Iltateen aikana oli huoneessa keväinen hämärä,

ja näki jo istua pöydän ympärillä ilman lamppuakin. Pilvet purjehtivat

tuulessa kuin kilpaa itää kohden aukoen tietä siniselle taivaalle.

Silloinkin, kun ne unohtuivat paikoilleen, olivat ne ylhäisissä

ilmoissa. Kevättähän se oli sellainen ilma, vaikka pakkanen olisi

kuinkakin puhuttanut talvea.



Huomenna tulee posti. Saadaan taas uutisia Suomesta. Tuntui niin

iloiselta, kun vain ajattelikin sen tuloa. Postihan ei ollut, niinkuin

ennen, vain joukko kuivia sanomalehtiä, joista luettiin hätäisesti

ainoastaan otsakkeet, vaan se oli hartain mielin odotettu viesti

Suomesta.



Mutta noissa sanomalehdissä kerrottiin vain surusta Suomessa.

Sortotoimenpiteet yhä kiristyivät, ja tuntui kuin hirteen vedetyn

kansan viimeiset voimat olisivat alkaneet pettää. Venäläinen sotaväki

oli kuin heinäsirkkaparvi pimittänyt Suomen pellot tehden koko maasta

vihollissotaleirin.



Rivien välistä kuulsi sanomalehtien sotauutisista kuitenkin vilahduksia

Saksan aseiden voitoista. Mutta vielä enemmän saattoi kirjeitten

kaksimielisistä lauseista tehdä johtopäätöksiä sodan kulusta.



       *       *       *       *       *



Postin saapumisesta ja kirjeenvaihdostaan Svinhufvud kertoo:



— Kerran viikossa tuli posti. Saimme kotoa sanomalehdet, jotka olivat

noin kahden viikon vanhoja, ja niitä tuli aina seitsemän kerrallaan,

Helsingin Sanomat vapaakappaleena. Kun tuli isompi pinkka lehtiä, oli

siinä sitten lukemista pitemmäksi aikaa. Ei tietänyt oikein, aloittiko

viimeisestä lehdestä vai lukiko ne päinvastaisessa järjestyksessä.

Sotauutiset luettiin erityisen tarkasti. Kyläläiset hommasivat

tavallisesti itse postin ja kävivät vuorotellen hakemassa sen

Narymista. He kävivät siellä kaupankin takia, ja niin pysyi yhteys muun

maailman kanssa jotenkin säännöllisenä.



Kirjeetkin tulivat yleensä perille, mutta olivat useimmiten

sensuroituja. Kotoa kirjoitettiin hyvin varovaisesti, ja me kirjoitimme

samoin. Kirjeitä saimme muutoin varsin runsaasti. Omaiset kirjoittivat

tietysti säännöllisesti, mutta tuttavat myös ahkerasti: Lundson, Tekla

Hultin, Mäklinit, Schybergson j.n.e. Kelirikon jälkeen tuli paljon

kirjeitä yht'aikaa, kun toista kuukautta oli ollut pysähdys kulku

vuoroissa.



Viimeinen uutinen ennen kelirikkoa, jonka luimme, oli että venäläiset

olivat valloittaneet Przemyslin. Kyläläiset kertoivat siitä mielissään,

mutta meille se oli vähemmän mieluinen uutinen. Jäittenlähdön jälkeen

saatiin jälleen uutisia sodasta, mutta kaikki oli ennallaan.



       *       *       *       *       *



Vain muutamien satojen kilometrien päässä Tymskojesta oli

talvipakkasessa hajallaan olevia kyliä, joiden ikkunoista pilkoittava

lampunvalo tuntui varsin kotoiselta. Ne olivat suomalaisten kyliä,

ja niissä puhuttiin suomenkieltä. Monet niiden asukkaista oli

koko elinajaksi karkoitettu Siperiaan, monet olivat myös tulleet

vapaaehtoisesti hakemaan elämänrauhaa kaukaisesta erämaasta.

Vapaaehtoisina tulleet olivat useimmat Inkeristä, josta hädissään ja

maaorjuutta välttääkseen jo lähes vuosisata sitten olivat paenneet

vierasta sortoa.



Sodan sytyttyä vietiin suomalaistenkin kylien miehet aseisiin, ja

he saivat taistella Riian rintamalla, juuri niillä seuduilla, missä

suomalainen jääkäripataljoona puolusti Saksanmaata. Aavistamatta

kohtalonsa synkkyyttä latasivat monet heistä kiväärinsä ja suuntasivat

ne omia veljiään kohden.



Kun Ivar Hasselblatt eräänä keväisenä päivänä vuonna 1915 saapui

Eugenen kaukaiseen suomalaiseen kylään, joka oli lähes seitsemän

penikulman päässä hänen omasta karkoituspaikastaan, Tarasta, tuli hänen

luokseen suomalainen mies, vanha suutari, nimeltäänkin Suutari-Kalle,

yksi Venäjän uhreja, joka nyt toimi oman kylänsä kirkonkellojen

soittajana. Tältä maanmieheltään Ivar Hasselblatt sai kuulla, että

Tymskojen kylä, jossa Suutari-Kalle kerran nuorena miehenä oli käynyt,

oli Siperian kaikkein synkimpiä kyliä. Silloin Ivar Hasselblatt päätti

kirjoittaa Svinhufvudille, ja niin joutui Lappeen tuomiokunnan tuomari

kirjeenvaihtoon hänenkin kanssaan.









NARYMIN-MATKA.





Kun matkareki hurahti Obin jäälle, kimaltelivat lumet hopeisina tien

molemmin puolin, mutta kun aurinko kallistui joen toisen rantaäyrään

taa, hävisivät lumiristitkin ja kaikki lumet ympärillä näyttivät yhtä

harmailta kuin pilviin peittyvä taivaskin. Mutta siellä missä reki

solahti setripuumetsän sisään, oli yhtä aavemaista kuin olisi ajanut

talviyönä salotietä pitkin. Metsän kannotkin törröttivät siellä täällä,

niinkuin karhu olisi ne kääntänyt kupeelleen ja tahtonut näyttää,

kuinka monihaaraiset juuret metsän jättiläisillä on.



       *       *       *       *       *



Narymin-matkastaan Svinhufvud kertoo:



— Ennen jäitten lähtöä, maaliskuun lopulla, tuli minulle, ihme

kyllä, sellainen määräys, että pitää muuttaa asumaan toiseen

karkoituspaikkaan, Kolyvanin kaupunkiin. Mistä sellainen määräys

oli tullut, ja kuka sen oli saanut aikaan, siitä ei minulla ollut

tietoa. Sen olivat ehkä ententen diplomaatit puuhanneet, tai oli se

järjestetty kotimaasta käsin, sillä äitini nimessäkin oli asiasta tehty

pyyntö. Muutoin piti sen olla jonkinlaisena helpotuksena minulle.

Tymskojelaiset asiasta kuultuaan rupesivat peloittelemaan, että mitäs

te Kolyvaniin menette, siellä on huono olla ja siellä on paljon rosvoja

ja varkaitakin. He olisivat tahtoneet meitä jäämään. Me kiitimme ja

sanoimme, että kyllä täällä on ollut hyvä olla, mutta kun on määrätty

muuanne, niin kyllä kai sinne on mentävä.



Eräänä päivänä huhtikuun alussa saapui Narymista Petroff-niminen

sotilasvartija. Hänellä oli kirje, jossa sanottiin, että minun

pitää lähteä Narymin poliisipäällikön, Walterin puheille juuri

Kolyvaniin-siirron johdosta. Otin siis turkin ylleni, ja niin noustiin

rekeen. Oli koko päivän ajo ja vähän päällekin, muistaakseni 12

penikulmaa. Vaikka hevoset juoksivat puhtaasti koko matkan, tulimme,

oltuamme Iljinassa yötä, vasta toisena iltana Narymiin. Silloin rupesi

jo hiukan tuntumaan keväältä, eikä niin hiukankaan, sillä kun ajettiin

Kargasokin kylän läpi, niin kottaraiset olivat jo puissa; läheni jo

se aika, jolloin jäät rupeavat pettämään. Kargasok muuten merkitsee

alkuasukkaitten kielellä samaa kuin karhunpesä, selittivät venäläiset.

Tultiin sitten Narymiin. En oikein muista, missä olimme yötä, mutta

seuraavana päivänä vietiin minut Walterin puheille. Hän otti minut

varsin ystävällisesti vastaan. Selitin hänelle, niinkuin olikin, ettei

nyt voinut lähteä Kolyvaniin, sillä jäitten lähdön aika oli jo ovella.

Sovimme Walterin kanssa, ettei minun tarvitse lähteä vielä nyt, vaan

vasta kun laivaliikenne alkaa. Se oli hyvä asia, se. Narymissa kävin

tapaamassa Semeshkoa ja Välisalmea; muutamia muitakin karkoitettuja

näin, m.m. paroni von Korffin, joka oli kotoisin Riiasta. Saatuani

asiat suoritetuiksi palasin heti takaisin Tymskojeen.



       *       *       *       *       *



Narymin kaupunkia kuvaa tohtori Kai Donner hyvin sattuvasti:



— Jo kaukaa kohosivat kirkkojen kupolit taivasta kohden, ja kun hevoset

olivat laukanneet korkean mäen harjalle, sivuutimme esikaupungin,

jota sattuvasti sanotaan Kamtshatkaksi. Samaa nimeä käytetään monen

muunkin siperialaisen kylän laitapuolista. Itse kaupunki sijaitsee

saarella keskellä jokea ja käsittää toista sataa ränsistynyttä

taloa, joiden vinot rivit muistuttivat jonkun vanhuksen hoitamatonta

hammastarhaa. Kaupungissa asuu noin 1,000 ihmistä, useimmat kauppiaita

ja niiden kasakoiden jälkeläisiä, jotka v. 1597 perustivat paikan. Tuo

hämärillä muistoillaan elävä harmaja kaupunki on ulkoasultaan aivan

vähäpätöinen, meikäläisen suuremman kirkonkylän tapainen. Mutta se ei

vaikuta pieneltä ainoastaan harvojen talojensa vuoksi, eikä senkään

takia, että se on ikäänkuin puristettu yhteen pienelle saarelle, jonka

vesi vähitellen huuhtoo pois — vanha kirkko on jo vaipumaisillaan

jokeen —, vaan senkin tähden, että siellä ei ole ainoatakaan kaunista

rakennusta, ei ainoatakaan puutarhaa, ei puita eikä yleensä mitään

puoleensavetävää. Moniin kymmeniin nouseva karkoitettujen joukko painaa

sekin surullisen leimansa tuohon kaukaiseen yhteiskuntaan. En koskaan

unohda noiden maanpakolaisten surullista ja hiljaista kulkua pitkin

niitä autioita katuja, joita he ovat tuomitut toimettomina astumaan

vuosikausia, näkemättä mitään siitä suuresta elävästä maailmasta, jonka

he pakosta ovat jättäneet.









SYNKKIÄ VIIKKOJA.





On huhtikuun yö Tymskojen kylässä. Ulkona nukkuvat lumet

liikkumattomina, ja Ob on vaiti jäitten alla.



Jo iltapuoleen oli pakkanen alkanut kiristyä. Ja yöllä oli kuun

sirppikin huurteessa. Mutta huoneessa oli vielä kauan suloinen lämpö.

Vasta kun kuu oli kehrännyt pakkasharson ympärilleen, oli kylmä

hiipinyt huoneeseenkin. Se oli ensin tarttunut poskiin ja kuunnellut

siinä aikansa hengityksen tasaista tahtia, mutta sitten se oli tunkenut

tiensä peitteen läpi, käynyt kiinni rintaan jäisillä kourillaan ja

istunut sydämen lyöntejä kuuntelemaan. Ne kuuluivat ensin tasaisina,

mutta kuta kauemmin pakkanen niitä kuunteli, sitä epätasaisemmiksi ne

kävivät. Ohimoille alkoi nousta tuskan väreitä, ja omituinen kuumotus

tuntui silmissä. Sydän yltyi jyskyttämään yhä vinhemmin, ja hengityksen

tahti kiivastui. Silloin heräsi unestaan Siperian vanki ja tunsi

itsensä sairaaksi.



       *       *       *       *       *



Kokonaisen viikon on Svinhufvud virunut jo vuoteellaan. Kuumeen poltto

on käynyt yhä tulisemmaksi ja pistosten kipu yhä tuskaisemmaksi.

Ellen-rouva on valvonut yöt läpeensä vuoteen vierellä, vaihtanut

kääreitä ja rukoillut.



Mutta eräänä yönä, kun sairaan tila oli käynyt kaikkein synkimmäksi,

kuului ulkoa valtavaa jäitten ryskettä. Auringon valta oli nyt

voittanut talven. Se ei ollut turhaan viikkoja helottanut keväisille

hangille. Jättiläisvirta oli herännyt unestaan ja kalisteli nyt

kahleitaan sellaisella voimalla, että koko Tymskojen kylä tärähteli

kevätyössä. Isot jäälautat murtuivat ja kerääntyivät korkeihin

röykkiöihin. Siperian jättiläinen oli nyt lähtenyt liikkeelle aina

tuhansien virstojen pituudelta ja tuhansien sylien leveydeltä. Aamulla

uivat vain yksinäiset jäälautat vapaassa virrassa.



Samana yönä, jolloin jäät murtuivat Ob-joesta, lähti kuumekin sairaan

rinnasta.



       *       *       *       *       *



Sairauttaan Svinhufvud muistelee seuraavasti:



— Narymissa käydessäni olin saanut yskän ja eräänä yönä, kun

iltapuoleen olin juossut takkisillani pihalla, sairastuin kovasti.

Heräsin siihen, että minua paleli ja minussa oli kova kuume. Siitä

se sitten alkoi. Otin kyllä jonkin kiniinikapselin parannukseksi,

mutta se ei auttanut. Emme tienneet, mikä tauti se oli. Kun pisti

vatsaa, pelkäsimme jo, että se oli umpisuolentulehdus, mutta kipu oli

vasemmalla puolella vatsaa, kun taas umpisuoli on oikealla puolella.

Vaimoni rupesi heti hoitamaan minua kääreillä, mikä osoittautui

oikeaksi menettelyksi. Kyläläiset, jotka kävivät katsomassa, olivat

avuttomia; he eivät tunteneet muita lääkkeitä kuin jodin, tärpätin ja

sinappitaikinan. Viikon päivät olin korkeassa kuumeessa, mutta sitten

hellitti. Toipilaana olin kuitenkin vielä melkein koko kelirikon ajan.

Kotimaahan tultuaan ja selitettyhän asian lääkäreille sai vaimoni

kuulla, että tauti oli tavallinen keuhkotulehdus.



Sinä aikana, kun makasin sairaana, kevät teki tuloaan ihmeellisesti.

Lumi suli nopeasti, ja kun pääsin vuoteesta ylös, oli jo ruohoakin

vähän maassa. Ulkona kasvoi kevään ensimmäinen kukka, muuan

orvokkilaji, josta eräs karkoitetuista, lublinilainen apteekkari,

sanoi, että se on Viola odorata. Minun mielestäni ei sillä kuitenkaan

ollut sellaista tuoksua; se oli kai Viola canina. Se oli muuten ainoa

kukka, jonka siellä näin.



Resch toi minulle sairasvuoteelle koivunmahlaa. Hän valitti, ettei

se maistunut miltään, eikä se ollutkaan minkäänmakuista, johtuen

arvattavasti siitä, että koivut kasvoivat mehevässä, saviperäisessä ja

kivettömässä maassa. Olin ollut vuoteessa yhteensä kolme viikkoa, kun

pääsin ylös. Kun sairastuin, oli melkein täysi talvi, mutta kun pääsin

pystyyn, oli jo ruoho kasvamassa.



       *       *       *       *       *



Jokainen aamu tuo mukanaan uusia voimia. Rinnan nousu korkenee ja

silmien sini kirkastuu. Kevätkin saa joka aamu uusia voimia. Auringon

kaariviiva pitenee ja maan multa lämpenee. Eräänä aamuna kuuluu ikkunan

takaa linnun viserrys. Tuntuu kuin korva erottaisi jokaisen äänen,

sillä niin tarkkaan kuuluu kevään sanansaattajan iloinen leikittely. Se

on tullut siihen koivunoksille herättämään koivunurpuja talven unesta.

Joka aamu se tulee aina samoille oksille ja visertelee, kunnes saa

koivun urvut hiirenkorvalle. Silloin se hyrähtää ilosta lentoon, sillä

se tietää, että nyt on tullut pesänteon aika.



Yhtä avoimin sydämin kuin lapsi tuntee sairas kevään tulon. Kun

räystäiltä alkavat tippua aurinkoiset vesipisarat, muistuvat sairaan

mieleen lapsuuden keväät. Kotikylän jokainen polku avautuu eteen.

Jokainen kivi, jokainen kanto muistuu mieleen. Kotijärven kaislikotkin.

Ahven oli parhaiten tarttunut onkeen niemen kärjestä, mutta lahden

pohjassa, heinikkovesissä, olivat sorsat uineet. Kevään ensimmäiset

valkovuokot olivat löytyneet metsänlaidasta, kirkkotieltä, ja kielot

olivat olleet lehtokummulla hevoshaassa.



Kun ulko-ovi ensimmäisen kerran aukenee ja kevätilma tuoksahtaa vastaan

kasvoille, silmiin, kaikkialle, ja aurinko katselee suoraan otsaan,

silloin täyttyy mieli ihanasta onnentunteesta.









IHANA KEVÄT.





Orvokki toi Tymskojen vangille sanoman suuresta keväästä. Ja suurta

se olikin tuo toukokuinen kevät 1915. Valtaisina ulappoina aukenivat

Obin vedet vaeltaen majesteetillisen rauhallisina erämaitten halki.

Merenrannattomana kaareutui taivas yli seutujen aivankuin tahtoen

sulkea aurinkoiseen syleilyynsä eksyneet pilvenhattaratkin. Ja niin

kuuma oli auringon tuli, että se poltti aitansa pilvien harmaat harsot

ja antoi taivaan ja veden sini en yhtyä toisiinsa kevään kauniiksi

kaariviivaksi.



Kun keskipäivän aurinko paahtoi metsiin, värähti kaikilta rannoilta

vastaan poppelien tuoksu, joka oli niin väkevä ja niin raikas, että

tuntui, kuin laiva olisi ollut kukitettu. Mutta kun aurinko oli

laskenut, aukenivat eteen valkeat tuomenkukkaiset rannat, joiden

keväiseen tuoksuun ilma aivan hukkui. Auringon ympärillä kaareilivat

haukat taivaankorkealla tuntikausia siipiään räpyttämättä, ja sorsien

siipien suhina viuhui ympärillä alinomaa. Ja ylimpinä kaikista

piirtelivät kotkat jättiläisratojaan taivaalle.



Samaa tietä, jota Obin laiva nyt kuljetti Lappeen tuomiokunnan

tuomaria, oli joulun allakin taivallettu. Silloin oli ollut pimeä talvi

ja reki oli heitellyt matkamiehiä äyräältä toiselle. Nyt oli edessä

tasainen, kukitettu jokitie. Ja päivät vain vaikenemistaan vaikenivat.

Silloin oli ajettu kohti synkkyyden kyliä, nyt elettiin uusien

toiveiden merkeissä.



       *       *       *       *       *



Laivamatkastaan Obilla ja sen vaikutelmista Svinhufvud kertoo:



— Oli toukokuun keskiväli ja ihana aika, kun Tymskojessa noustiin

laivaan. Kesti viikoittain kauniita päiviä, ilman että pilvistä oli

ensinkään tietoa. Kävi hauska vieno tuuli, päivä paistoi täydeltä

terältä, ja oli aivan lämmintä. Kun Tymskojesta lähdettiin, eivät

lehdet vielä olleet puissa, mutta kuta etelämmäksi tultiin, sitä

vihreämmiksi kävi luonto. Toisena tai kolmantena päivänä tuli

poppelinhaju vastaan. Oli aivankuin kotimaan kielot olisivat tuoksuneet

keväisessä ilmassa. Tuometkin alkoivat vähitellen kukkia. Varsinkin kun

Narymista jatkettiin matkaa, alkoi luonto muuttua yhä kesäisemmäksi.

Ob oli tulvillaan, »polnovodie», sangen komea. Penikulman laajuisina

levisivät sen vedet toisin paikoin. Mutta monissa kohdin pujahti laiva

pienistä kanavan tapaisista jokihaaroista, joissa oli niin ahdasta,

että melkein kahden puolen voi ottaa puihin kiinni. Lintumaailma oli

erikoisin kaikista. Siellä olivat kahlaajat ja sorsat, joutsenet,

hanhet, lokit ja tiirat ja lisäksi petolinnut, isot kotkat, haukat ja

nuolihaukat. Oli jotakin, jota ei muualla saa nähdä.



Laiva, jonka nimi oli Kalpashevets, oli muhkea ja kolmikerroksinen,

sellainen pyörälaiva, niinkuin Amerikan jokilaivat kuvista päättäen

ovat, iso ja mukava. Me otimme itsellemme yläkannella ison hytin, jossa

oli kolme paikkaa. Ostimme kaikki kolme, jottei sinne tulisi ketään

lisää. Hyttien päällä oli ensiluokan kansi, missä mekin oleskelimme

päiväkaudet. Vasta laivan salongissa rupesimme lukemaan sitä suurta

postia, joka kelirikon jälkeen yht'aikaa meille tuli. Sitä oli niin

paljon, ettei tietänyt, mistä päästä aloittaisi.



Narymin »pristavi» Walter oli aluksi mukana ja oli hyvin kohtelias.

Minua varten laivassa olevalle saattomiehellekin hän sanoi, ettei tämä

saisi näyttäytyä, emmekä nähneetkään miestä koko matkalla. Entiset

saattomiehemme Filatoff ja Bogdanoff olivat jääneet Tymskojeen.

Narymista tuli laivaan tuttavamme Semeshko, joka oli saanut kolmen

viikon loman Tomskiin hampaittensa korjauttamista varten. Sitten oli

laivassa eräs juutalainen Friedmann, jossa oli keuhkotauti ja joka oli

saanut luvan vaihtaa Narymin kostean ilman Kuznetskin vuoriseutuun, ja

vihdoin eräs työmies Olimpijeff, joka oli oleskellut karkoitusaikansa

viisi vuotta umpeen ja pääsi kotiin Venäjälle.



Vaikka venäjänkielentaitomme edelleen oli sangen puutteellinen,

seurustelimme kuitenkin muiden matkustajain ja varsinkin Semeshkon

kanssa. Kaiket päivät istuimme kannella, paistatimme päivää, ihailimme

luontoa ja välipalaksi juttelimme. Kun päivä oli laskenut, jatkoimme

kuutamolla luonnon ihailua. Ruokailu ja ravintolanpito laivassa oli

myös ensiluokkaista, joten saatoimme kaikin puolin olla tyytyväiset.

Ja totta onkin, että vasta nyt laivassa tunsimme itsemme taas kerran

oikein ihmisiksi. Olimme aivankuin matkailijoita, vaikkakin toisten

aloitteesta, »njevolnia turisti», kuten Semeshko lausui. Tämä oli

ihanin laivamatka, minkä olemme tehneet, sillä laiva oli mukava, ilma

mitä herttaisin ja luonto suurenmoinen!



Minulle, toipilaalle, tämä laivamatka teki hyvää. Kun viikon perästä

tulin perille, tunsin itseni aivan terveeksi. Vaimollenikin oli matka

hyvä lääke alakuloisuutta ja pessimismiä vastaan.



Pitkin matkaa pistäytyi laiva aina rannalle ottamaan tavaroita.

Otettiin tynnyreitä, joissa oli suolattuja kaloja ja setripuun

pähkinöitä. Mitään laivasiltoja ei heillä ollut, ja se oli hyvin

selitettävissä, sillä veden korkeus eri vuodenaikoina oli niin

erilainen. Sentähden piti valita sellainen kohta, missä ranta oli niin

syvä, että laiva voi laskea suoraan maihin. Siinä oli »pristan» eli

maihinlaskupaikka. Sellaisia syviä paikkoja löytyi kyllä ja niihin

laiva poikkesi hyvin ahkerasti. Mutta kaupungeissa, niinkuin Narymissa

ja Tomskissa, oli laivasiltana proomu, jota työnnettiin aina ulommaksi,

sitä mukaa kuin vesi laski.



Kun mentiin maihin Parahdin kylän rantaan, tuli laivaan 4—5

tunguusia. Ne olivat hyvin omituista väkeä. Lyhyitä, vinosilmäisiä

ja tummanvärisiä; naisetkin kulkivat housuissa, ja miehillä oli

pitkä tukka, joka riippui päässä palmikkona. Niillä oli myytävänä

kaikenlaisia turkiseläinten nahkoja, etupäässä oravannahkoja, mutta

joukossa karhunnahkojakin. Laivassa olevat kauppiaat hyökkäsivät

heti niiden kimppuun ja rupesivat tinkimään oravannahkojen hintoja.

Sillä aikaa kuin he tinkivät, ostimme me kauneimman karhunnahan,

josta maksoimme 20 ruplaa. Oikeastaan vaimoni päätti, että nahka oli

ostettava. Se oli iso ja kaunis nahka, ja me olimme kauppaan hyvin

tyytyväisiä. Kun kauppiaat huomasivat, että nahka oli myyty meille,

pyysivät he vuorostaan saada ostaa sitä meiltä tarjoten hintaa aina 40

ruplaan saakka. Mutta emmehän me sitä myyneet.



Se olikin komein nahka, minkä olen nähnyt. Alku aikoina Kolyvanissa,

kun piti nukkua lattialla, makasin sen päällä, ja se oli hyvään

tarpeeseen.



Kalpashevossa — se oli eteläisin kylä Narymin piirissä, puolivälissä

Tomskiin — tapasimme laivarannassa kauppias Carl Gädeken ja hänen

rouvansa, tyttönimeltään Vuorikoski, ja heidän poikansa. He olivat

kuulleet puhuttavan meistä, ja eiköhän meilläkin ollut heistä jotakin

tietoa; sen vain muistan, että siellä laivarannassa he seisoivat meitä

odottamassa, kättä lyötiin ja toivotettiin hyvää jatkoa. Heillä oli

muuten useampiakin lapsia, vaikka yksi vain oli mukana.



Heidän tarinansa oli sama kuin niin monen muun tänä aikana. Turussa

oli kaksi veljestä Gädeke, vanhempi Wilhelm Gädeke, Saksan konsuli,

ja nuorempi, Carl Gädeke, joka oli ostanut Ludolf Schröder & C:on

speditsioniliikkeen Turussa. Kun maailmansota alkoi, vangittiin

molemmat, sillä venäläiset epäilivät heidän vakoilevan Saksan hyväksi.

Vanhempi, Saksan konsuli, passitettiin Saksaan, mutta nuorempi sai

ensin istua monet kuukaudet tutkintovankina, ja kun mitään rikollista

ei häntä vastaan löydetty, lähetettiin hänet Siperiaan. Hänellä oli

muutoin huono onni siinäkin, että venäläiset epähuomiosta, miesparka

kun ei osannut venättä ollenkaan, kuljettivat hänet Narymiin saakka ja

vasta sieltä takaisin Kalpashevoon, joka oli hänen määräpaikkansa.









JÄLLEEN TOMSKISSA.





Laiva pyörähti leveältä väylältään Tomin sivujoelle. Rannat kapenivat,

ja virran juoksu koveni. Mutta kevät piti ilojaan yhä kukkeampana.

Lehdet aukenivat yhä leveämmiksi, ja kukkien värit kävivät yhä

kesäisemmiksi.



Joen mutkien takaa alkoi jo vilahdella Tomskin kirkkojen kupoleja,

jotka auringossa välkkyivät kuumina ja kuparisina kuin tulet.

Samasta kaupungista oli joulun alla lähdetty synkkään talvi-ilmaan

aavistamatta, kuinka kauniiksi aurinko, joka silloin oli kaukana

etelässä, saattaisi pukea Siperiankin metsät ja niityt. Keväistä,

vilpeätä Tom-jokea ei ollut enää tuntea samaksi pakkasen puremaksi

viittatieksi, jollaisena se lepäsi lumien sisässä joulun maissa.



Tapahtumista Tomskissa kertoo Semeshko eräässä kirjeessään Helsingin

Sanomille seuraavaan tapaan:



— Saavuimme Tomskiin toukokuun 17 p:nä klo 2 ip. Levähdettyämme

matkan jälkeen hotelli Europassa lähdimme kihlakunnan »ispravnikan»

V.I. Pelioshevskin luo. Hän otti meidät itse vastaan, mutta määräsi

Svinhufvudin jäämään virastoon odottamaan lähtöään Kolyvaniin. Minä

hämmästyin suuresti tämän odottamattoman määräyksen johdosta, varsinkin

kun se vakaumukseni mukaan oli aivan tarpeeton. Menin »ispravnikan»

virkahuoneeseen puhumaan asiasta yksityisesti hänen kanssaan.



»Minä en voi mitään», sanoi Pelioshevski, »Svinhufvud on vangittu ja

jää vartioitavaksi, kunnes hänet lähetetään Kolyvaniin».



»Mutta eihän se ole tarpeellista», vastasin hänelle, »eihän Svinhufvud

pakene!»



»Voitteko te vastata siitä, ettei hän pakene?» »Tietysti!»



»Minä en voi mitään, sillä minulle on annettu määräys vartioida häntä

erittäin huolellisesti.»



Kun huomasin keskustelun jatkamisen turhaksi, käännyin »Sibirskaja

Shisnj»-lehden toimittajan, E.B. Baitoffin puoleen. Hän suostui heti

auttamaan ja soitti puhelimitse asiasta poliisimestarille, M.P.

Sheremitoffille.



»Minä vakuutan teille», sanoi Baitoff, »ettei Svinhufvud pakene.

Sallikaa hänen levähtää matkan jälkeen ja viettää yönsä rauhassa

hotellissa.»



»Kun hänet tuodaan poliisikamariin», sanoi Baitoff, »vapautan hänet

kyllä».



Iloisena keskustelun tuloksesta lähdin heti hakemaan Svinhufvudia.

Tapasin hänet »ispravnikan» huoneen käytävässä. Hän lepäsi kahden,

seinän vieressä olevan puulaatikon päälle asetetuilla paljailla

laudoilla.



Mutta vapautumisesta ei tullutkaan mitään. »Ispravnikka» oli lähtenyt

pois. Hänen apulaisensa ilmoitti, ettei Svinhufvudia viedäkään

poliisikamariin, ja kieltäytyi samalla omasta puolestaan vapauttamasta

häntä, Klo 11 illalla kävin viemässä hänelle peitteen, tyynyn ja

ruokaa, jotka hänen vaimonsa lähetti hänelle.



       *       *       *       *       *



Toisesta käynnistään Tomskissa Svinhufvud kertoo:



— Kun olimme matkustaneet viisi päivää, tulimme Tomskiin. Vaimoni

meni hotelliin, mutta minut vei vartiomies »ispravnikan» virastoon,

vanhaan tuttuun paikkaan, missä ennenkin olin ollut. Sen minä muistan,

että vaimoni ja Semeshko lähettivät minulle tyynyn ja peitteen sinne.

Sanottiin, että minä saan olla siellä yötä, kunnes passit laitetaan

kuntoon. Sain siis vapaan kortteerin, mutta mistä ruoat sain, sitä en

muista. Joko minä vartiomiehillä ostatin ne tai sitten sain ne vaimoni

toimesta. Illalla tultiin minulle sanomaan, että yöksi ottaisin parhaan

paikan tampuurista, sillä nyt sinne tuli muitakin.



»Ottakaa nyt tämä puulaatikko tästä!»



Ja — hast du mir gesehen — sinnepä tuli aika liuta muitakin. He olivat

tavallisia karkoitettuja ja olivat menossa pohjoiseen päin. Heillä oli

ohut patja mukanaan selässään ja teekannu kupeellaan. Oliko heitä nyt

6—10 kappaletta. Sitten sinne tuli eräs itävaltalainen herrasväki,

vanha herra, jonka nimi oli Ritter, ja eräs rouva, joka tuntui olevan

sukua herralle, noin 30-vuotias, erinomaisen kaunis, sekä nuori

poika. He olivat sotavankeja, »Zivilgefangene», ja menossa niille

maille, mistä me olimme tulleet. Minä luovutin tietysti paikkani

rouva-paralle, joka voihki koko yön, voimatta nukkua yhtään. Vanha

herra istui lattialla hänen vieressään ja lohdutteli häntä, mutta poika

kuitenkin vähän nukkui. Pohjoiseen matkaavat karkoitetut olivat hyvin

ruokottomia. He yskivät ja röhkivät ja kiroilivat koko ajan ja olivat

ylipäänsä hyvin epämiellyttävää seuraa. Minä sen kyllä kestin, ei se

niin vaarallista ollut, vähän torkahdinkin siinä lattialla, mutta

vanhaa ukkoa ja nuorta rouvaa oli kovin sääli. Aamupuoleen rupesi ukko

vähän juttelemaan minun kanssani, kertoi mistä oli kotoisin, sanoi

nimensä ja selitti olevansa Itävallan alamainen ja siviilihenkilö ja

olevansa nyt kuljetettavana ties minne.



Päivällä vietiin minut taas laivaan, ja niin päästiin jälleen siinä

viiden maissa lähtemään. Semeshko tuli rantaan saattamaan ja söi

päivällistäkin kanssamme.



Yksi tavarakollimme oli hävinnyt laivassa ja olisi jäänytkin sille

tielleen ikipäiviksi, ellei Semeshko olisi tullut apuun. Hän sanoi,

että laivaväen tarkoituksena oli varastaa säkki — siinä olivat muuten

turkit sisällä —, mutta että hän panee ne tiukalle. Me lähdimme sitten

jatkamaan matkaa Semeshkon jäädessä Tomskiin. Hän oli reilu mies ja

tunsi maanmiehensä hyvin. Hän meni laivan konttoriin ja selitti, että

laivasta on hävinnyt sellainen ja sellainen säkki ja että paha herrat

perii, ellei se hyvin äkkiä tule takaisin. Lopulta turkit löytyivätkin,

ja Semeshko lähetti ne meidän peräämme Kolyvaniin. Ilman hänen apuaan

ne olisivat tietysti jääneet sille tielleen, sillä yksin emme olisi

kyenneet saamaan niitä takaisin. Varastajat olivat laskeneet, että kun

meidät viedään kruunun kyydillä, niin turkit jäävät heidän saaliikseen.

Mutta Semeshko hoiti ne hunsvotit. Hän kirjoitti muuten Kolyvaniin

moneen kertaan. Myöhemmin hän pakeni Kiinan kautta Amerikkaan.



Laivamatka Tomskista Kolyvaniin oli yhtä ihana kuin alkumatkakin.

Samaa kaunista ilmaa ja samaa terveellistä oloa jatkui laivalla koko

ajan. Pari päivää se matka kesti, ehkä alun kolmatta, ja eräänä

kauniina iltapäivänä siinä viiden, kuuden korvissa tulimme Kolyvanin

laivarantaan. Laskimme suoraan rantaan, sillä mitään laivalaituria

ei siellä ollut. Sitten nousimme tavaroinemme rannalle, jossa oli

vastassa hevosia. Otimme kaksi hevosta; tavarat panimme toiseen ja

itse istuimme toiseen, ensikertaa muuten tarantassiin. Tämän vehkeen

olimme aikaisemmin nähneet vain kuvissa ja kuulleet siitä puhuttavan,

ja se osoittautui olevan koko hyvä, parempi kuin maineensa Siperian

kertomuksissa. Siinä oli kahdet pyörät takana ja kahdet pyörät edessä

akseleineen, sitten kaksi pitkää tankoa ja niiden päällä kori, jotenkin

samanlainen kuin reessä. Huonommat korit olivat pajusta ja paremmat

tuomesta. Koriin pantiin heiniä alle ja siinä sitten istui varsin

mukavasti, varsinkin kun vielä koria kannattavat tangot joustivat

pehmeästi.



Matkalla satamasta Kolyvaniin painui mieli alas. Tie oli kamalan huono

suurimman osan matkaa, mutta kun vetisiin paikkoihin oli laitettu

pajukimppuja, päästiin läpi. Vettä oli usein melkein hevosen vatsaa

myöten, ja vähällä oli, ettei kärrin pohjakin kastunut. Kärrit

keikkuivat koko ajan sinne ja tänne, ja joka hetki oltiin vaarassa

joutua mitä pahimpaan liejuun. Toisinaan meni hevonen niin syvälle,

että oikein epäili, kuinka täältä päästään pois. Matkaa oli kaikkiaan

seitsemän kilometriä, josta ainakin neljä kilometriä oli tätä kauheata

tietä. Lopulta tultiin Retshkalle, pienelle Obin sivujoelle, jonka

nimi on oikeastaan Tshauss ja jonka korkealla pohjoisrannalla Kolyvan

sijaitsee. Kun lautalla mentiin yli ja tultiin kaupunkiin, oli jo aivan

viimeisiä hämäriä.









PUOLISON LÄHDETTYÄ.





Siperian kevät oli käynyt ihmeellisen kauniiksi. Puissa liehuivat

jo isot, toukokuiset lehdet, ja aurinko helotti kuin heinäkuiselta

taivaalta. Mutta Kotkaniemi oli yksin ja autiona. Vain Reetu ja

vanha Leena-Stiina olivat hämärissä liikkuneet sen pihoilla. Ja

kun Leena-Stiina oli kuollut kevättalvella, oli Reetu jäänyt

ypöyksin. Kukaan ei ollut hoitanut Kotkanientä, ja nyt näytti sen

myyminen välttämättömältä. Sen puolesta piti nousta taisteluun siitä

huolimatta, että oltiinkin Siperiassa ja Venäjän vankina. Nämä

ajatukset lämmittivät mieltä enemmän kuin keväinen aurinko, ja niiden

innoittamana nousi Ellen-rouva junaan ja lähti takaisin Suomeen.



Oli toukokuun 27:s päivä, kun rattaat vierähtivät Kolyvanin

asuntoportailta ja viimeiset vilkutukset katosivat katukulmien taakse.

Eteen avautui ihana aro. Kauemmaksi kuin silmä kantoi näkyi edessä

keltaisten narsissien ja isojen, sinisten orvokkien meri. Kukat

tahtoivat ikäänkuin yhdistää ne, jotka Siperia oli erottanut.



Muutamien tuntien kuluttua kiiti juna yötä päivää länttä kohden. Ensin

Ural-vuorille, sitten suuriin metsiin ja kaupunkeihin. Suuremmilla

asemilla Ellen-rouva uskalsi ravintolan puolelle, näytti sormilla, mitä

tahtoi, ja levitti kämmenelle rahoja. Siitä sai myyjä ottaa mielensä

mukaan, sillä hän ei osannut vierasta kieltä edes niin paljon, että

olisi osannut hintoja kysellä.



       *       *       *       *       *



On Pietari ja sydänyö. Ajuri ajaa kadulta toiselle kohti Suomen

rautatieasemaa. Pääkaduilla tulee hoiperrellen vastaan yksinäisiä

jalankävijöitä, mutta sivukaduilla on autiota ja hiljaista. Vain

hevosen kipkap kajahtaa yön kylmäämiin mukulakiviin, ja kaiku vastaa

talojen harmaista esineistä. Eteen avautuu Nevan ranta ja sen sillan

takana Suomen asema, mutta siellä ovat salvat ovien edessä. Silloin

hevonen pysähtyy hotellin eteen. Ellen-rouva nousee mustia, kivisiä

portaita huoneeseensa, mutta kaikki näyttää mustalta ja synkältä. Hän

ei uskalla edes vaipua vuoteeseenkaan, vaikka uni pyrkii tapellen

silmiin. Vihdoin tulee aamu ja kellonviisari osoittaa jo kuutta.

Silloin kiiruhtaa Ellen-rouva uudelleen Suomen asemalle, josta salvat

ovat jo poissa ovien edestä. Rauha tuntuu palaavan jälleen mieleen,

sillä Suomen junan lähtöön on vain muutama tunti aikaa.



Kun Suomen rajalta tulee kuusimetsä vastaan, on sydän onnea

tulvillaan. Tuntuu niin kotoiselta kaikki. Mutta vielä tutummilta

tuntuvat kotimetsän kuuset ja männyt, kun rattailla ajetaan Reetun ja

Sirkan kanssa Kotkanientä kohden. Jo näkyvät maantieltä ensimmäiset

vilahdukset Kivijärvestä. Tuossa on jo Askola. Vielä kilometri

metsää, ja edessä on Toikkalan kylä, josta tie kääntyy kartanoon ja

kotiportille.



       *       *       *       *       *



Vaimonsa lähdöstä Svinhufvud kertoo:



— Kun asiat oli saatu järjestetyiksi, noin viikon kuluttua, lähti Ellen

hevosella Tshikin asemalle, joka on noin 40 km:n päässä Kolyvanista,

ja nousi sieltä junaan. Hän lupasi kirjoittaa minulle joka päivä yhden

kortin. Junassa oli hänellä kahden paikan sija ensimmäisessä luokassa,

joka maksoi Pietariin saakka ainoastaan 48 ruplaa.



Ellenillä oli aikomus laittaa pensionaatti Kotkaniemeen, jottei

sitä tarvitsisi myydä. Tuttavat ja sukulaiset varoittivat kyllä

niistä puuhista ja selittivät, ettei se lyö leiville. Ellen oli

kuitenkin sitä mieltä, että kyllä se jotakin tuottaa. Kun ei

Kotkaniemen maanviljelyskään kannattanut, täytyi ainakin jotakin

yrittää. Sukulaiset kehoittivat myymään Kotkaniemen, ostivatpa he

häntä peloittaakseen erään kirjankin, »Pension Malepartuksen», jossa

kuvattiin, kuinka huonosti täysihoitolahommat yleensä kannattavat.

Mutta hän ryhtyi puuhiin kaikesta huolimatta. Hän osti taloustarpeita,

sänkyjä, peitteitä ja muuta, mitä tarvittiin. Siten hän aloitti

pikkuhiljaa ja pani muutamia ilmoituksia sanomalehtiin. Ensin tuli pari

suomalaista, mutta sitten alkoi tulla venäläisiä, ja vähitellen yritys

rupesi kannattamaan.



Ellenin lähdettyä asuin ensin väliaikaisesti puuseppä Vanja

Pehterjeffillä. Mutta siellä oli ahdasta ja epämukavaa. Siellä oli

oikeastaan vain kaksi huonetta, joissa isäntä asui vaimonsa kanssa ja

äitinsä, joka oli mielipuoli. Minun kamarini erotti toisesta huoneesta

vain oven kohdalla oleva väliverho, joten ei se kovin miellyttävää

ollut. Alakerrassa oli verstas, missä Pehterjeff askarteli.



Kävimme katsomassa kylältä uutta asuntoa, ja niin osuimme

Vohmintseffille. Siellä oli oikein siisti ja komea talo, peltikatto

päällä. Talonväki asui itse alakerrassa, ja yläkerrassa oli iso

huone vapaana. Vuokrasin siitä itselleni uuden asunnon ruokineen

päivineen. Sovittiin 25 ruplan kuukausimaksusta, mikä ei ollut kallis.

En kuitenkaan päässyt sinne heti muuttamaan, sillä ne selittivät,

että siinä oli joitakin esteitä. Parin viikon päästä piti olla jokin

kokous samoissa huoneissa, ja niin meni muutamia viikkoja odotellessa.

Vähää ennen juhannusta, kun olin muistaakseni melkein kuukauden

asunut Pehterjeffillä, pääsin vihdoin muuttamaan Vohmintseffille. Kun

Pehterjeffiltä lähdin, maksoin vaimolle ruplan päivältä. Tämän sai

Vohmintseffin rouva kuulla, ja kun tulin sinne, niin hän vaati 30

ruplaa kuussa.



Kysymykseeni, mikä aiheutti vuokran koroituksen, vastasi hän, että olin

Pehterjeffillekin maksanut ruplan päivässä.



Minä selitin siihen, että tilapäinen asunto oli kalliimpi. Sitäpaitsi

olimmehan jo sopineet 25 ruplan maksusta.



»Mitäs sopimuksista», sanoi rouva Vohmintseff, »sana on kuin tinaa!» —

»Slovo kak olovo», niinkuin hänen venäjänkieliset sanansa kuuluivat.



»Meidän maassa pidetään sanasta kiinni. Jos en saa asuntoa sovitulla

maksulla, niin en tule ollenkaan!»



Silloin rouvan täytyi taipua, ja niin pääsin sinne sovitusta maksusta.

Siellä olikin muuten hyvä asua, sillä hallussani oli iso sali, jossa

oli neljä ikkunaa. En muista, oliko minulla oma sänky vai nukuinko

»koikalla», mutta pystysärmit kuitenkin teetin mustasta sertingistä.

Ne voi panna sängyn ympärille, ja niin sai maata rauhassa auringon

häiritsemättä. Jos tuli joku aamulla aikaisin vierailulle, niin voi

pyytää istumaan ja sillä välin pukeutua. Minä söin, niinkuin sanottu,

myöskin siellä Vohmintseffilla, mutta ruoka oli aika huonoa, kun rouva

kitsasteli. Paastosin siellä ensin pari viikkoa, mutta sitten muutin

syömään ruokapaikkaan, jonka eräs kaupunkiin karkoitettu puolalainen

järjesti. Siellä sai, kun maksoi, oikein hyvää ruokaa, eikä siellä

ollut paljon ruokavieraitakaan.



Vohmintseffilla asuin heinäkuun loppupäiviin saakka, kunnes muutin

asumaan yhteen pastori Constantin von Hörschelmannin kanssa.



Vuokrasimme yhdessä kauppiaanleskeltä Basilnikoffilta oikein hyvän

asunnon, joka oli muuten paras kortteeri, mitä meillä oli koko aikana.

Se oli hyvin mukava senkin takia, että rouva Hörschelmann piti

taloutta meille. Minä sain asuakseni ison salin, jossa oli riittävästi

huonekalujakin, pöytiä, tuoleja, sohvia, sänkyni ja suojustimeni.

Pastorilla ja hänen rouvallaan oli yhteisesti toinen kamari, joka

oli vähän pienempi kuin minun. Sitten oli vielä ruokasali ja kyökki,

jossa pikenttimme Karl Friedrich Hoffmann nukkui. Siellä oli laveri

ylhäällä uunin päällä, ja hän nukkui siellä, ja lämmin siellä

oli. Syöpäläisetkin pidimme kurissa, Olimme kaupungilta löytäneet

erinomaisen hyönteispulverin, »japonskij nasekomij parashok», joka

tepsi kaikkiin hyönteisiin, yksin kärpäsiinkin. Sinä kesänä kärpäset

olivat todellisena maanvaivana. Mutta kun ikkunalle, joka surisi täynnä

kärpäsiä, ruiskutti tätä pulveria, niin hetken kuluttua kärpäset olivat

kuolleet.



Pastorinrouva Johanna von Hörschelmann, joka kohta Ellen Svinhufvudin

lähdettyä Suomeen saapui Kolyvaniin, on ahkerasti ja joka päivä

pitämäänsä päiväkirjaan merkinnyt muistiin paljon sellaisia tapahtumia,

jotka läheisesti liittyvät Svinhufvudin nimeen. Hänen päiväkirjansa

on todellakin kuin valokuvauskone, jonka levyihin on tarttunut ihmeen

eläviä kuvia niistä monista maanpakolaisuuden kuukausista, melkein

vuosista, joita ei saanut valokuvata tavallisin konein, mutta jotka

päiväkirjan valokuvaamina kertovat kaiken yksinkertaisen kirkkaasti ja

kauniisti.



Ensimmäisistä viikoista Kolyvanissa kertoo päiväkirja:



6.6.1915. — Tuloni Kolyvaniin. Lautalla oli Costi [pastori Constantin

von Hörschelmann, päiväkirjanpitäjän puoliso] minua vastassa erään

hyvin eurooppalaiselta näyttävän herran kanssa, joka osoittautui

suomalaiseksi, puhemies Svinhufvudiksi, kohtalotoveriksi. Hän oli

ollut pohjoisessa viime marraskuusta asti ja vain kaksi viikkoa täällä

Kolyvanissa.



11.6.1915. — Hyvin kuuma päivä. Olin juuri lopettanut huoneen

siistimisen, kun Svinhufvud tuli luoksemme ja jäi päivälliselle.

Saatoin sen valmistaa helposti uudella pienellä paistinuunillani ja

vähillä puilla.



121915. — Costi tuli kotiin joelta ja toi mukanaan minulle kärpäshaavin

lahjana Svinhufvudilta.



17.6.1915. — Svinhufvud muutti pitkän Hoffmannin avustamana toiseen

asuntoon.



20.6.1915. — Kahvin aikana tuli Svinhufvud kiittämään meitä

tervehdyksestämme ja toi mukanaan ihania kaakkuja ja jäätelöä, jotka

eivät olleet hänelle yksin maistuneet. Kun olimme juoneet kahvit,

lähdimme kaikki yhdessä metsään eräälle paikalle, josta avautuu kaunis

näköala yli ympäristön. Sillä aikaa kuin Costi ja Hoffmann menivät

rantaan uimaan ja ottamaan aurinkokylpyjä, jäimme me Svinhufvudin

kanssa istumaan mäelle.



23.6.11915. — Klo 4—6 oli Svinhufvud meidän tervetulleena vieraanamme.

Luimme yhdessä R. Kailaksen kirjoittamaa »Muistioppia», mikä näytti

häntä kovin kiinnostavan.



28.6.1915. — Costin epäonnistunut aurinkokylpy. Hän tuli kotiin

kauheassa tilassa. Liian kuuma. Pyysimme Svinhufvudia tulemaan meille

lukemaan, ja hän jäi sitten myös teelle.



7.7.1915. — Venäjän juhannus. Svinhufvud on sähköteitse ja vastauksen

maksaen pyytänyt lupaa Tomskin kuvernööriltä saada matkustaa

Novonikolajevskiin, mutta ei ole vieläkään, vaikka on jo kolmas päivä,

saanut mitään vastausta.



Kun ukkospilvet olivat hajonneet ja taivas sinersi yllämme, lähdimme

klo 3:n aikaan ulos. Ajoimme vaunuilla lähimpään kylään, Bolshoi

Ajoshiin, joka on noin 7 virstan päässä. Svinhufvud, Josef Franz

Hoffmann ja Costi ajoivat toisissa vaunuissa mukanaan hevosen omistajan

heille toimittama kyytipoika, kun taasen toisissa vaunuissa istuin minä

yhdessä rouva Hoffmannin ja hänen tyttärensä Lillin kanssa [Hoffmannit

ovat eräs karkoitettu saksalainen perhe, josta myöhemmin tulee enemmän

puhetta] ohjaajanamme pitkä Hoffmann.



Leiriydyimme kylän ulkopuolella kauniiseen koivikkoon, jonne haimme

kylästä teekeittimen. Mukaanotetut kaakut ja ruokatavarat maistuivat

erinomaisilta. Ilta-auringon hohteessa leiriydyimme vielä erääseen

toiseen paikkaan, josta aukeni uusi näköala yli metsien ja joen. Costi

luki meidän huviksemme Wildenbruchin humoreskin »Der nervöse Onkel».

Olimme kattaneet nurmikolle kylän viereen illallispöytämme: maitoa,

piimää, kananmunia, teetä, leipää ja voita. Illallisaterian ääressä

istuessamme ryhmittyi ympärillemme toinen puoli kylän asukkaita

muodostaen kauniin ja maalauksellisen kuvan kirjavine väreineen.



10.7.1915. — Ei mitään kirjeitä. Svinhufvudkaan ei saa enää mitään. Hän

pyysi tänään Costin välityksellä, että ryhtyisin valmistamaan ruokaa

myös hänelle, koska hänen emäntänsä oli sanonut hänet irti ja koska

ruoka oli sellaista, että hän sitä syödessään menetti ruokahalunsa.

Valitettavasti täytyi minun kieltäytyä, ainakin tämän kauhean helteen

ajaksi, koska minun olisi muuten täytynyt ryhtyä kunnollisesti

keittämään.



11.7.1915. — Svinhufvud lähetti meille pitkän Hoffmannin mukana 10

pulloa venäläistä kaljaa mukaanliitetyin seuraavin säkein:



    »Bisweilen wir erwarten aufs Bier 'Emilias',

    können wir uns erfreuen mit dem Kvas Sibirias.»



[Emilia merkitsi Saksanmaata.]



22.7.1915. — Svinhufvud on vihdoinkin kahden viikon odotuksen jälkeen

saanut vastauksen kuvernöörille lähettämäänsä sähkösanomaan, jossa

tämä epää hänen pyyntönsä. Poliisimestari, joka oli neuvonut häntä

sähköttämään, kutsui hänet illalla luokseen selittäen anteeksipyytäen,

että olisi ollut sittenkin parempi kirjoittaa kirje.



26.7.1915. — Tänään löysimme kävelymatkallamme aivan sattumalta uuden

asunnon isoine saleineen. Svinhufvud muuttaa sinne ylihuomenna ja me

päivää myöhemmin.



28.7.1915. — Svinhufvud muutti tänään uuteen yhteiseen asuntoomme

Basilnikoffin taloon. Me kannoimme jo myös osan tavaroitamme sinne.



30.7.1915. — Aamulla tein Svinhufvudin kanssa muutamia ostoksia

yhteistä talouttamme varten. Iltapäivällä menivät Costi ja Svinhufvud

kävelemään.



31.7.1915. — Menin aikaisin torille yhdessä Svinhufvudin kanssa,

joka auttoi minua tavaroiden kantamisessa, mikä mielestäni oli hyvin

liikuttavaa. Tänään oli keittiössä lämmintä 42°C.



9.8.1915. — Svinhufvud alkoi kutoa verkkoa.



17.8.1915. — Svinhufvud ilmoitti tänään, että ruokapaikan rouva on

sairastunut. Huomisesta alkaen hän aterioi yksinomaan meidän kanssamme.









KOLYVAN.





Vaikutelmistaan Kolyvanissa Svinhufvud kertoo:



— Seuraavana aamuna Kolyvaniin tultua mentiin vartiomiehen kanssa

poliisikamariin, jossa otettiin ystävällisesti vastaan. Siellä

kysyttiin vain, missä asutaan, ja päästettiin heti pois. Joitakin

aamuja senjälkeen tuli poliisi kurkistamaan asuntooni Pehterjeffille

uudelleen, niinkuin katsomaan, ollaanko paikoillaan. Kun parina kolmena

aamuna oli näin tapahtunut, Pehterjeff ajoi poliisin ulos sanoen, ettei

saanut tulla häiritsemään hänen hyyryläistään, joka siitä saattoi panna

pahakseen ja muuttaa pois.



Kun kerran sitten myöhemmin kävin poliisikamarissa, en muista mistä

syystä, ilmoitti poliisimestari:



»Herra saa asua tässä kylässä aivan rauhallisesti, eikä tarvitse

tulla ilmoittautumaankaan. Me tiedämme, ettei herra ole mikään

rauhanhäiritsijä, 'skandalist'. Jos joku tahtoo tehdä teille pahaa,

niin tulkaa vain ilmoittamaan poliisimestarille!»



Selitettyään sitten, että kaupungissa ja sen lähiympäristössä saa

liikkua vapaasti missä hyvänsä, ilmoitti poliisimestari, että

Novonikolajevskin kaupunkiin ei kuitenkaan pidä mennä ilman erityistä

lupakirjaa. Ei hän sitä tule kieltämään, jos sitä pyydetään, mutta

ilman lupakirjaa voisi joutua kiinni ja tulla passitetuksi Tomskiin

istumaan moniksi kuukausiksi. Minä noudatinkin neuvoa käydessäni

myöhemmin muutaman kerran Novonikolajevskissa.



Poliisimestarina oli Ivan Ivanovitsh-niminen eli Tupla-Iivana, kuten

kaupunkilaiset sanoivat. Hän joi kuten »tshinovnikat» yleensä ja

joutui lopulta pois virasta. Hänen kohteliaisuutensa johtui kaiketi

siitä, ettei hän tiennyt, kuinka korkea herra minä oikeastaan

olin. Hän nähtävästi arveli, että jos minua kohdeltaisiin siellä

ankarasti ja minä karkoitusajan päätyttyä pääsisin jälleen entiseen

vaikutusvaltaan, voisi hänen käydä huonosti. Pastori Hörschelmannia

kohteli poliisimestari yhtä ystävällisesti.



Kolyvan oli muuten verraten vanha kaupunki. Entiseen aikaan se

oli ollut isompikin, mutta oli nyt, rautatiestä syrjään jääneenä,

muodostunut, niinkuin ryssät sanoivat, entisajan kaupungiksi.



Kolyvanin joutuminen radasta syrjään johtui samasta syystä kuin

Tomskin. Kun Siperian rataa suunniteltiin, niin insinöörit kävivät

tarjoamassa rataa sinne ja ilmoittivat, että se maksaa 4,000 ruplaa,

mutta kaupungin kauppiaat ajattelivat, ettei heille ole rautatiestä

hyötyä, eivätkä maksaneet mitään. Niin joutui rautatie 40 virstan

päähän. Kolyvanin kehitys pysähtyi siihen ja lähti menemään alaspäin.

Siellä saattoi nähdä puoleksi rakennettuja talojakin, joissa oli jo

katto päällä, mutta jotka sittenkin oli jätetty lahoamaan.



Pitää muistaa muuten, että Siperian valtamaantie kulki Kolyvanin

kautta. Siitä juuri entiseen aikaan karkoitetut vaelsivat jalan käyden

ja hevosella ajaen, ja siellä oli vieläkin isonpuoleinen kivirakennus

eli vankila, jossa karkoitetut saivat levätä jonkin viikon ja joka nyt

oli tyhjänä ja ilman käyttöä.



Kaupunki, jossa oli asukkaita noin 8,000, sijaitsi hyvin hauskalla

paikalla, korkealla äyräällä Tshaussjoen rannalla, vain vajaan

kymmenen virstan päässä Obin leveästä valtaväylästä. Kaupungin kadut

olivat hyvin leveät ja talot enimmäkseen kaksikerroksisia puutaloja,

joissa alakerta oli sangen matala, mutta yläkerta korkea. Muutamia

kivitalojakin oli siellä, joitakin kauppiaitten rakennuttamia, mutta

ne eivät olleet isoja. Kadut olivat tietysti ilman kiveystä — mistä

sitä olisi saatu, kun ei siellä kiviä ollut —, mutta pohja oli kyllä

graniittia. Kun kovempi sade teki uurteita ja syvennyksiä katuun,

kuljetettiin siihen lantaa täytteeksi.



Kirkkoja siellä oli useampiakin, ja kullakin oli oma pappinsa.

Pääkirkko sijaitsi keskellä kaupunkia, ja sen vierellä oli torikin,

jota sanottiin »basaariksi». Torin ympärillä oli kauppapuoteja, ja

sinne toivat ympäristön talonpojat kaikenlaista tavaraa kaupunkilaisten

ostettavaksi. Torikauppa oli koko lailla vilkasta, ja muistaakseni oli

sitä siellä joka päivä. Siellä sai ostaa jos jonkinlaista tavaraa,

vehnää ja kauroja, perunoita ja kaalia, marjoja, kalaa ja lihaa,

taloustarpeita, heiniä, venheitä ja mitä hyvänsä. Keskellä toria oli

vaakalaitoskin, jossa kuormat punnittiin.



Kirkon toisella puolella oli sairashuone, joka ei ollut kovin häävi.

Sitä hoiti eräs naislääkäri, »doktoritsa», en muista minkä niminen,

enkä päässyt selville hänen ammattitaidostaan. Kaupungissa oli myös

posti- ja sähkölennätinlaitos, jonka hoitajana oli sangen siisti,

äsken naimisiin mennyt mies. Sitten siellä oli apteekki, mikä oli

hyvä puoli, sillä silloin ei ollut lääkkeistä puutetta. Kaupungissa

oli myös meijeri, jossa kaupunkilaisten ja lähikyläläisten tuomasta

maidosta valmistettiin voita. Teollisuuttakin oli siellä jonkin

verran, nimittäin pellavansiemenöljyn valmistusta, joka tapahtui

pienissä tehtaantapaisissa rakennuksissa. Kaupungin laidassa oli

tusina nahkureita, jotka parkitsivat nahkaa, mutta heidän taitonsa oli

huono. Jos tahtoi hyvät saappaat, piti ostaa Moskovan nahkaa. Sitten

kaupungissa oli paljon käsityöläisiä, varsinkin puuseppiä, jotka

tekivät talouskapineita. Levy- ja peltiseppiäkin oli, samoin suutareita

ja räätäleitä, mutta eivät ne tuntuneet erikoisen taitavia olevan.



Kolyvanilla oli koko lailla hyvä toimeentulo. Köyhiä ei nähnyt juuri

ollenkaan. Yksi ja toinen rakennus oli kyllä hökkelimäinen, mutta

ylipäänsä kaikki tulivat hyvin toimeen. Kauppiaat varsinkin, joita oli

paljon, asuivat äveriäästi. He harjoittivat paljon turkiskauppaakin,

vaikkeivät sentään niin paljon kuin Narymin piirissä. Nahat olivat

siellä, kuten Siperiassa yleensä, huokeita. Sudennahat maksoivat vain

10—12 ruplaa, parhaimmat ketunnahat 30 ruplaa, soopelinnahat 70 ruplaa,

saukonnahat 20 ruplaa, ja siniketun nahasta tahdottiin 150 ruplaa.

Siellä oli myös ilveksen, ahman, kärpän, kolonokin ja hillerin nahkoja.



Syynä kauppiaitten rikastumiseen oli yksinkertaisesti se, että he

ostivat huokealla talonpojilta ja möivät kalliilla kaupunkilaisille.

Sitäpaitsi heillä oli ostaessa vähän toisenlaiset mitat kuin myydessä.

Että asian laita oli näin, kuulin kerran, kun eräs juutalainen osti

talonpojilta tavallisen mitan mukaan ja sai aika tappion. Kuinka huono

venäläisten liiketaito oli, voi arvata siitäkin, että koko Tomskin

läänissä, joka oli alueeltaan niin tavattoman laaja, oli vain kaksi

sahaa. Päreitä ei tunnettu ensinkään, vaan käytettiin lautakattoja.

Tiiletkin sotkettiin siten, että kaivettiin maahan iso kuoppa, johon

pantiin savea ja hiekkaa, ja annettiin hevosten kulkea ympäri ja

polkea; mutta ne poltettiin kyllä tavalliseen tapaan. Näin alkuperäistä

oli sikäläinen elämä monessa suhteessa.



Kaupungissa oli suuri karja, oikeastaan siellä oli karjaa enemmän

kuin väkeä. Lehmiä oli melkein joka talossa, ja toisilla oli lampaita

ja lisäksi usein hanhia, ankkoja ja kanojakin. Karja kävi laitumella

kaupungin lähellä olevalla arolla eli stepillä, jossa kasvoi lyhyttä,

ravitsevaa heinää. Laitumella käyvä karja oli jaettu taloryhmittäin eri

osastoihin, joilla kullakin oli oma alueensa arolla ja oma ratsastava

paimenensa koirineen. Karja ajettiin aamulla jo neljän tienoissa

kellojen kilistessä arolle ja tuotiin vasta kahdeksan maissa takaisin.

Kun Kolyvan oli korkealla paikalla, näki kaukaa, useamman kilometrin

päästä, karjan käyskentelevän laitumella.



Hevoset kävivät stepillä irrallaan paimenetta, mutta niillä oli

etujalat sidottu kiinni nuoralla tai ketjulla, etteivät ne päässeet

eteenpäin muuten kuin hyppimällä. Tämä varovaisuustoimenpide

oli tarpeellinen, kun ei ollut aitauksia, ja niin hevoset eivät

voineet kulkea kauas kotoa ja ne saatiin helposti kiinni. Mutta

eläinrääkkäykseltä se meistä näytti.



Kaupungista pohjoiseen leviävä aro ei ollut täysisteppi, vaan

puolisteppi, sellainen nimittäin, joka ei ole tasainen. Omskin kohdalla

oli steppi kuin meri, jossa muutamat puuryhmät näkyivät pieninä

saarina, mutta täällä oli maa kumpuilevaa ja aaltoilevaa. Steppi oli

vanhaa suolaista merenpohjaa, joka juuri tämän suolaisuutensa takia ei

kasva puita. Pienemmät kasvit ja ruoho kasvavat siellä kyllä, mutta jos

istuttaa puun, niin siitä ei tule suurta, sillä juurten tunkeutuessa

syvemmälle suolapohjaan puut kuolevat. Missä steppi on kumpuinen,

rinteissä ja mäissä, huuhtoo vesi suolan syvemmälle, ja siihen

kerääntyy suolatonta multakerrosta enemmän, joka sitten kasvattaa

päälleen komean, jopa aina 5—6 metriä korkean pensaikon. Tällaiset

steppisaarekkeet kasvavat enimmäkseen haapaa, koivua, orapihlajaa ja

pajua, mutta myös viinimarjoja, vattuja ja ruusuja. Pensaikko on niin

rehevää, että sen läpi ei ole hyvä mennä, sillä piikkiset orapihlajat,

ruusut ja vatut repivät vaatteet ja ihon. Jos stepille katsoi

kauempaa, niin taivaanranta näytti yhtenäiseltä matalalta metsältä,

mutta kun tuli lähemmäksi, huomasikin metsiköiden leviävän läikittäin

ylt’ympäri aron. Siellä täällä saattoi olla jokin hiekkaharju, joka

kasvoi korkeita puita, setrejä tai mäntyjä. Se johtui siitä, että

hiekka oli läpäisevämpää kuin savi, joten suola oli siellä mennyt niin

syvälle, että havupuutkin pääsivät kasvamaan. Nämä harjanteet olivat

venäläiseltä nimeltään »bor».



Toisenlaista oli Ob-joen oikeanpuolinen eli itäinen ranta. Se

oli korkeata, kallioperäistä metsämaata muistuttaen meikäläistä

vaaramaisemaa. Siellä oli pääkasvuna havu- ja etenkin mäntymetsä, mutta

välillä oli myös lehtipuita, haapaa ja koivua. Leppää en nähnyt enkä

katajaa, vaikka niitäkin sanottiin löytyvän.



Ob-joen ja aron välillä olivat taas Obin lietemaat. Ne ulottuivat

monen sadan virstan pituisina pitkin Obin länsirantaa ja olivat

leveydeltään vaihtelevia, milloin kapeita, virstan, parin levyisiä,

milloin 10—20 virstan laajuisia. Kolyvanin kohdalla oli lietemaa noin

7 virstan levyinen. Suurimmalta osalta nuo lietemaat olivat aivan

alavia, niin että keväinen tulva ne täydellisesti hukutti ja samalla

tietysti lannoitti. Mutta ylempiäkin kohtia löytyi, varsinkin oli

juuri sellainen Obin rantapenger, jolla usein kasvoi isoja komeita

poppeleja tahi sakeata tuomimetsää, mikä keväällä kukkiessaan muistutti

omenapuutarhaa. Toisin paikoin taas oli pajukkoa, joka oli siitä

erikoista, että se kasvoi aivan suorina varsina ja yhtä tiheään

kuin ruohikko. Siitä sai hyvät ongenvavat, ja varvut olivat mainiot

koriteollisuuteen. Hyviä koreja olikin aina saatavana Kolyvanin torilla

ja kaupoissa.



Ristiin rastiin lietemaan halki kulki vanhoja jokiuomia ja kapeita

järviä, joten venheellä pääsi laajalti kulkemaan niitä pitkin.

Kolyvanin kohdalla johti Retshkasta useampiakin venhereittejä

tuollaisille kapeille vesille.



Kolyvanin asukkailla ei ollut viljelyksiä, mutta lähellä oli kyliä,

kuten Malij Ajosh, Bolshoi Ajosh, Podgornaja, Ustshaush, Skala ynnä

muita, joissa oli viljelyksiä tavalliseen venäläiseen tapaan. Niissä

olivat talot yhdessä sikermässä ja keskellä yksi tai pari katua.

Erillään olevia taloja, »kutor», en nähnyt missään. Kylän asukkaat

viljelivät maata siten, että keväällä kyntivät maan ja kylvivät siihen

heti, kun lumi oli sulanut ja maa oli kostea. Viljakasvit olivat

kevätvehnä ja kaura; ruista ei viljelty. Kun kylvö oli tehty, ei

menty pelloille, ennenkuin vasta elokuussa viljan valmistuessa. Vilja

leikattiin pois ja puitiin stepillä, sillä kylään oli pitkä matka.

Viljat tuotiin sitten kotiin, mutta oljet jätettiin isoihin aumoihin

pelloille. Sodan aikana nekin saatiin kyllä kaupaksi. Syysvilja ei

menestynyt, sillä talvi oli liian ankara ja routa tuli aikaisin maahan.

Viljat leikattiin suureksi osaksi leikkuukoneella ja heinät usein

niittokoneilla. Kesäisin korjattiin heinää Obin lietemailta, jotka

kasvoivat hyvin. Esimerkiksi palkokasveja, vikkeriä ja virnaa kasvoi

kauniine kukkineen villinä aivan yleisesti.



Maaperä oli yleensä niin hyvää, ettei pelloille koskaan viety lantaa.

Se vedettiin joen äyräille kevättulvan vietäväksi. Kolyvanissa

poltettiin osa lannasta myös lähellä olevalla lakeudella, niin että

ainakin juhannukseen saakka tuntui lannan haju ilmassa.



Kaupunki oli yhteydessä muun maailman kanssa siten, että laiva kulki

pari, kolme kertaa viikossa siitä ohitse. Laivaranta oli juuri

siinä, missä me tulimme maihin ja missä oli tuo viheliäinen tie,

joka kesän kuluessa sitten kuivui koko hyväksi. Aivan säännöllisiä

eivät laivavuorot olleet. Laivan myöhästyessä sattui usein, että

saatiin odottaa sitä jopa päiväkausiakin. Muistan, että tuttavamme

Hoffmannitkin kerran saivat odottaa toista vuorokautta. Vaikka

laivaranta oli 7 virstan päässä kaupungista, ei ihmisillä ollut siellä

niin paljon aloitekykyä, että olisivat laittaneet puhelimen kaupungin

ja laivarannan välille ja sitä tietä ilmoittaneet laivan saapumisesta.

Ylipäänsä huomasi, että kaikilla oli aikaa runsaasti.









PASTORI HÖRSCHELMANN.



Aivan erikoinen merkitys oli sillä tuttavuudella, jonka Svinhufvud

joutui tekemään pastori August Constantin von Hörschelmannin kanssa.

Hänet olivat venäläiset vuoden 1915 alussa karkoittaneet Tallinnan

läheltä, Baltischportista, jossa hän oli luterilaisena pappina, ja

hänestä tuli pitkänä karkoitusaikana Svinhufvudin paras Siperian

ystävä. Hänestä Svinhufvud kertoo:



— Eräänä päivänä tuli luokseni tuttavani Studnitz, juutalainen kauppias

ja karkoitettu hänkin, mukanaan pastori Hörschelmann. Studnitz oli

näet saanut kuulla, että Kolyvaniin oli tullut joku pastori, ja

luullen häntä pastori Hahnssoniksi, jonka Studnitz tunsi aikaisemmasta

karkoituspaikastaan Kalpashevosta, meni hän pastoria tapaamaan.

Näin joutuivat Studnitz ja Hörschelmann tutustumaan toisiinsa. Kun

pastori puolestaan oli kuullut tai lukenut lehdistä, että minäkin

olin Kolyvanissa, tuli hän Studnitzin opastamana minun luokseni

Pehterjeffille.



Muutaman päivän kuluttua tuli myös pastorinrouva kaupunkiin. Muistan

hyvin, kuinka rouva tuli lautalla yli Retshkan ja nousi maihin.



Ukko itse oli ollut ensin Tomskissa pari, kolme viikkoa sokeritautia

sairastamassa. Viranomaisten mielestä piti hänen sentakia, sairas

kun oli, päästä parempaan paikkaan. Hän oli ensin toivonut

pääsevänsä Kusnetskiin, jota pidettiin Tomskin läänin parhaimpana

karkoituspaikkana ja jossa m.m. kapteeni Georg Procopé oli. Mutta hän

ei päässytkään sinne, vaan joutui Kolyvaniin. Ensin hän asui rouvineen

eräässä talossa, jossa oli äärettömän paljon kärpäsiä, niin että hänen

lopulta täytyi muuttaa sieltä pois.



Pastorilla oli muuten kotonaan Baltischportissa ollut tavattoman paljon

työtä, josta hän oli suuresti rasittunut ja sen johdosta toivonut,

että hänen suotaisiin yksi vuosi oikein rauhassa levätä. Tämä hänen

toivomuksensa toteutuikin, kun hänet karkoitettiin Siperiaan. Hän

tuli pääsiäisen aikaan 1915 ja pääsi pois vasta keväällä 1917 ja sai

siis yhden vuoden asemesta kaksi vuotta lepoa ja rauhaa. Hän nautti

vapaudestaan, hoiti terveyttään ja vähensi sokeritautiaan.



Jokseenkin samoin oli minunkin laitani. Kaksi vuotta ja kolme kuukautta

sain »verbumlata» niinkuin parhaiten taisin. Se oli lepoa ilman

edesvastuuta. Ei ollut oikeastaan muuta surua, kuin että sota kävi

hitaasti ja että venäläiset eivät saaneet tarpeeksi selkäänsä. Meille

kerrottiin, että viisi vuotta oli tavallinen aika, »srok», jonka sai

olla Siperiassa, ja molemmat pidimme luonnollisena asiana, että sen

ajan saisimme siellä olla. Mutta päätimme, että kun aika on kulunut

umpeen ja pääsemme vapaiksi, niin matkustamme parin viikon ajaksi

Altai-vuoria katsomaan, ne kun olivat niin lähellä ja sinne kun pääsi

niin hyvin junassa Barnaullin ja Biskin kautta. Tekemättä se matka

kuitenkin jäi molemmilta.



Kesällä 1915 oli kovin kuuma, niin että huoneissakin oli useita

viikkoja yli 30° lämmintä. Ei tahtonut päästä öisin oikein

nukkumaankaan. Kävin päivisin uimassa ja otin aurinkokylpyjä. Kerran

houkuttelin ukko Hörschelmanninkin joen rannalle kuumaan hiekkaan,

mutta hänpä ei enää tahtonut päästä takaisin kotiin, vaan oli pyörtyä

matkalla. Uinti sujui kyllä hyvin, mutta paluu jalkaisin oli hyvin

tukala. Ukkoa rupesi kuumuus lopulta niin vaivaamaan, ettei hän

uskaltanut enää kello 10:stä aamulla kello 6:een illalla liikkua

ensinkään ulkona, vaan istui sisällä huoneessaan tai meni pihalle

puitten ja pensaitten varjoon. Hän teetti itselleen harmaasta

pumpulikankaasta hauskan halatin, joka oli napitettu kaulaan asti ja

joka oli hyvin kevyt ja ohut. Hän oli mainion näköinen siinä puvussaan,

hattu päässään. Kun ukko siinä liikuskeli, niin venäläiset luulivat,

että munkkihan se on. Meitä nauratti kovasti, mutta mikäpäs siinä,

siellähän sai elää niinkuin tahtoi.



Minä kestin kuuman hyvin. Ei väsyttänytkään, päinvastoin meni

reumatismi siellä, hyvässä kylvyssä, paljon vähemmäksi. Kyllä

siellä sai levätä, hermotkin pääsivät tasapainoon ja terveys parani

silminnähtävästi.



Ukko Hörschelmann opiskeli Kolyvanissa ahkerasti ruotsia. Hän oli

sattunut Tomskin saksalaisen pastoraatin kirjastosta saamaan vanhan

»Ollendorffin», jossa opetus kävi suullisten harjoitusten mukaan. Sitä

ukko tutki ahkerasti ja luki myös Vänrikki Stoolin tarinoita, joka

lähetettiin minulle sinne. Hänellä oli lisäksi ruotsalais-saksalainen

sanakirja, ja minä avustin häntä ääntämisessä ja tarkistin hänen

kirjoituksiaan. Emme kuitenkaan puhuneet koskaan ruotsia keskenämme,

vaan aina saksaa, mutta siitä huolimatta ukko oppi koko hyvin ruotsia.



Ukko piti siellä myös pientä koulua opettaen Lilli Hoffmannia ja

Karl Beauvais'ta, jotka olivat 11—13 vuoden ikäisiä lapsia ja olivat

seuranneet vanhempiansa, johtaja Hoffmannia ja insinööri Beauvais'ta,

karkoitusmatkalle. Hän opetti heille kaikki: uskonnot, maantiedot,

laskennot saksat ja latinat. Kun hän ei oikein muistanut latinan

prepositsioneja, tulin minä avuksi, sillä koulussa olin aikoinani

oppinut ne runomittaan niin hyvästi, että vielä muistin. Ahkerasti ukko

lasten kanssa lukikin. Ainoat aineet, jotka jäivät opettamatta, olivat

luonnontieteet, sillä niistä ei ukko tiennyt mitään.



Ukon luona kävi vierailemassa hänen omaisiansa, nimittäin hänen

tyttärensä Ilse ja vävynsä André Favre sekä poikansa Ottmar, joka

sittemmin joutui sotaväkeen. Nuorin tytär Benita oli keväällä 1915

Tomskissa kotiopettajana erään professorin luona ja tuli sitten

syksyllä isän luo sekä asui siellä toista vuotta, kunnes siirtyi

myöhemmin vaimoni mukana Suomeen.



Pastorilla oli toisinaan vähän tiukkaa rahoista, ja pieni

ansiomahdollisuus olisi ollut hänelle sangen tervetullut. Syksyllä

1916 kertoivat juutalaistuttavamme, että johonkin elokuvateatteriin

Novonikolajevskissa otettaisiin pianonsoittaja. Mahdollisesti oli siitä

ollut myös ilmoitus »Sibirskaja Shisnj»-lehdessä, joka tuli meille.

Pastorinrouvaa tarjous houkutteli, sillä ansio ei ollut huono. Eräs

juutalainen sai toimekseen ottaa tarkempaa selkoa asiasta, ja sen

hän tekikin. Paikka oli kyllä saatavissa, ilmoitti hän jonkin päivän

kuluttua, ja hyvä se olikin, mutta ei siitä ollut pastorinrouvalle,

sillä ehtona oli, että piti osata soittaa »oikein nuottien mukaan».

Arvelimme kuitenkin, että ystävämme arvostelukyky soitannon alalla ei

ollut yhtä varma kuin kaupanteossa, jonka vuoksi ehto ei pastorinrouvaa

pahoin säikähdyttänyt. Hän matkusti Novonikolajevskiin ja esittäytyi

teatterin johtajalle, joka otti hänet ystävällisesti vastaan. Sitten

seurasivat soittokokeet erään itävaltalaisen sotavangin ollessa

arvostelijana. Tutkinto onnistui loistavasti ja teatterinjohtaja oli

riemuissaan, sillä taitavia soittoniekkoja ei sielläpäin kasvanut joka

oksalla. Mutta pastorinrouvaa rupesi toimi arveluttamaan. Teatteri

ympäristöineen ei ollut kovin houkutteleva, tuskinpa henkilötkään.

Kun vielä teatterin toinen soittotaiteilija, viuluniekka-nainen,

kovasti kehoitti rupeamaan toimeen selittäen, että paras ansio oli

teatterinäytäntöjen jälkeen illalla, kun soitettiin yleisölle »extraa»,

niin pastorinrouva luopui koko tuumasta.



Pääsyynä pastori Hörschelmannin karkoitukseen oli hänen

saksalaismielisyytensä. Lisäksi tuli, että hän kerran koulussa

uskonnontunnilla oli selittänyt, että Saksan keisari Wilhelm II ei ole

mikään antikristus, niinkuin virolainen kreikkalais-katolinen pappi

oli oppilailleen selittänyt, vaan yhtä kristitty kuin muutkin ihmiset.

Toisena syynä oli, että hän oli kotinsa ullakkoikkunoissa pitänyt

sähkövaloa. Hän oli lukenut kirjallisuutta, mutta venäläiset olivat

epäilleet hänen antavan valomerkkejä saksalaisille Suomenlahdelle.









SIPERIAN LUONTOA.





Luonto voi olla ihmeellinen lohduntuoja sille, joka sitä tuntee ja joka

sen elämää voi kiintymyksellä seurata. Se voi avata eteen kokonaan

uuden maailman, niin mielenkiintoisen, että kaukaisissa erämaissakin

voi yksinäisyyden tunne sen edessä hävitä ja suru vaihtua iloon. Sen

kanssa sai puhua sanattomasti ja iloita sen komeudesta yksin ja hiljaa.



Siperian luonnosta Svinhufvud kertoo:



— Luonto oli siellä suurenmoinen. Jo näköala Kolyvanin korkeilta

rantatöyräiltä oli komea. Yli laajojen ja runsaskasvuisten lietemaiden

näkyi Obin itäranta kohoavine vaaroineen ja tummine metsineen, siellä

täällä jokin kyläpahanen rantaan pesiytyneenä. Kolyvanin rantatöyräitä

halkoili joskus valtavan jyrkkä ja syvä notko alas Retshkan

rantamaille, ja näitten rotkojen seinämät olivat nuolihaukkojen

pesäpaikkoja.



Retshkamme oli herttainen pieni joki, joka kiemurrellen viljelysten

ja lehtojen välillä hiljaisesti kuljetti sangen kirkkaat vetensä alas

Obiin.



Ob taas oli mahtava virta. Se oli virstan levyinen, niin sanoivat

venäläiset, ja siltä näyttikin, missä joki kulki haarautumattomana

kahden rannan välissä. Virta oli siinä paljon vuolaampi kuin ensi

näkemältä luuli. Suuri vedenpaljous, mikä siinä kulki pohjoista kohti,

synnytti kovan virran, vaikkakaan joen uomassa ei ollut huomattavaa

kaltevuutta. Putouksia siinä ei ollut ensinkään, mutta vastavirtaa

soutaessa sai kyllä hikoilla aika lailla. Obin vesi oli aivan sameata,

ruskeankellertävää, johtuen ruskeasta savesta, joka suurimmaksi osaksi

muodostaa sen uoman. Tuumaakaan veden pinnan alle ei nähnyt.



Stepillä oli ihanaa kuljeskella kesän aikana. Laajat viljellyt

tai viljelemättömät lakeudet vaihtelivat rehevien metsikköjen ja

pensaikkojen kanssa ja siellä täällä oli jokin järventapainen tai

puro, joskus jokin hiekkaharju korkeine mäntymetsineen. Saksalaiset

väittivät, että siellä oli »täysikuu» 14 päivää, sillä kahden viikon

aikana kuu paistoi yhtä heleästi kuin täysikuu heidän kotimaassaan.



Ulkoilma tuntui varsin terveelliseltä, kuivalta ja kuulakalta.

Päivänpaistetta oli miltei aina. Kesä oli kaunis ja lämmin, ja pastorin

mielestä kuuma, sillä varjossa saattoi olla 40°C. Sateita oli harvoin,

ja nekin olivat enimmäkseen ukkossateita. Sellaisen näki jo kaukaa yli

stepin lähestyvän ja vyöryttävän mustan tomupilven edessään.



Talvi oli kyllä kylmä ja pitkä ja pakkasta kesti yhtämittaa, sillä

marraskuusta huhtikuuhun ei ollut suojailmoja lainkaan. Lumipyrynkin

aikana voi pakkanen nousta aina 40°:een C; tyynellä tietysti vielä

enemmän.



Lunta tuli riittämään asti, sillä se mikä tuli, pysyi kevääseen asti.

Stepillä oli talvella aina läpitunkeva viima, niin että hevosella

ajaessa piti olla kahdet turkit, sillä yksi ei riittänyt. Mutta

turkit ja turkikset olivat huokeat, varsinkin lammasnahat. Kun niillä

»vuorasi» kotoiset vaatteensa ja tamineensa aina sormikkaisiin saakka,

niin kyllä tarkeni. Lumivalkoinen huurteinen talvimaisema oli tietysti

sielläkin hurmaavan kaunis, varsinkin silloin, kun eteläauringon

ympärille ilmestyi valeauringoita sädekehineen, samanlaisia ilmiöitä

kuin napaseutu-retkeilijäin kertomuksissakin kuvataan.



Kevät oli lyhyt ja sen vuoksi mukava. Huhtikuussa alkoi lumi sulaa,

huhti- ja toukokuun vaihteissa loi Ob jäänsä, ja toukokuussa oli kesä.

Vuonna 1916 oli toukokuun keskivaiheilla + 27°C varjossa. Syksy oli

samoin lyhyt ja kaunis eikä syyssateista ollut paljon tietoa. Syyskuun

puolivälistä alkoivat lehdet vähitellen kellastua, sillä öisin oli

halloja, vaikka päivät olivatkin kauniita. Lokakuussa rupesi jäätämään,

saman kuun lopussa tuli lunta, ja marraskuun alussa talvi oli valmis.



Kasvi- ja eläinmaailmasta muistuvat mieleeni muutamat erikoiset huomiot.



Obin lietemailla tasaiset paikat kasvoivat miehenkorkuista hyvää

heinää, jota kolyvanilaiset niittivät karjalleen talviruoaksi.

Vesiperäisillä mailla kasvoi karkeampaa heinää 30—40 cm:n korkuisissa

mättäissä, joissa liikkuminen oli hyvin vaikeata. Mutaisia joen- ja

järvenrantoja reunustivat toisinaan tiheät kukkasheiniköt, joissa

ojakärsämö (Achillea ptarmica) oli 1 1/2 à 2 metrin korkuisena

pääkasvina. Tällaisen kukkasheinikön suojassa oli helppo hiipiä vedessä

uiskentelevien sorsien lähettyville. Ylemmillä paikoin, lietemailla,

tapasi taas orapihlajia, vattuja, orjantappuroita, viinimarjapensaita

ja muita, miltei läpipääsemättöminä tiheikköinä.



Toisenlainen oli kasvillisuus arolla. Ruoho oli siellä aivan lyhyttä;

ainoastaan »metsiköissä» ja pensaikoissa voi tavata pitempää heinää ja

märillä paikoilla mätäsheinää.



Kukat olivat stepillä erikoisen kauniita. Siellä tavattiin villinä

monta sellaista lajia, jota meillä kasvatetaan puutarhoissa, niinkuin

tummansininen ukonhattu, keltainen lilja, akileija, puutarhaleiniköitä,

puhumattakaan mustista ja punaisista viinimarjapensaista.



Kasvisto oli siellä yleensä sama kuin meillä. Samat heimot,

hernekukkaset, ristikukkaset, leiniköt, orvokit, ruusut ja muut, ja

enimmälti myös samat lajit, vaikka meille vieraitakin oli koko joukko.

Niinpä keväällä kukki pari vuokkolajia ja eräs pieni, soma, sininen

lilja, joita meillä ei ole. Niinikään tapasin muutamia erittäin

kauniita kämmekkäitä, joita en kotimaassa ole nähnyt. Vanha tuttu

sitävastoin oli Siperian keltakukkainen hernepuu. Se ei ollut niin

korkea kuin kotona puutarhoissa, mutta varsi oli vähän karkeampi eli

rosoisempi.



Minulla ei ollut kasviota, joten en voinut kukkamaailmaan niin tarkasti

perehtyä kuin olisin halunnut. Keräsin siitä huolimatta ajan kuluksi

kasveja ja sain niitä ehkä talteen satakunta, jotka toin kotiin

kasvitieteen professorillemme.



Marjoja siellä oli monenlaisia, vattuja ja sinivattuja, lillukoita ja

sinilillukoita, mustikoita, puolukoita sekä mansikoita pari lajia;

muuraimia ei ollut eikä mesimarjoja. Sen lisäksi oli tietysti tuomen-

ja heisipuun marjoja, joita korittain kaupiteltiin torilla.



Kolyvanissa oli keittiökasviviljelys hyvin yleistä. Jokaisella tontilla

oli ryytimaansa, ja siinä kasvoi etupäässä perunoita, mutta myös

kaalia, porkkanoita, kurkkuja ja sipulia. Kukkasia ei kasvatettu muuta

kuin nimeksi. Mutta ohdakkeita, takiaisia ja nokkosia oli kaikissa

nurkissa.



Omenapuu ei menestynyt Kolyvanin ilmastossa, sillä talvet olivat liian

kylmiä ja maa routaantui liian syvälle. Jokunen siellä kyllä koetti

istuttaa omenapuita ja huolellisesti peitellä niitä talveksi, mutta

tuloksia ei saatu.



Eläinmaailmakin oli yleensä sama kuin meillä. Uutuus oli Siperian

orava eli »burunduk». Se oli pienempi kuin tavallinen orava, ruskea

karvaltaan, mutta sillä oli kolme raitaa päälaesta aivan hännän

huippuun saakka, joten se oli varsin kirjava. Se meni talveksi maan

alle, jonne kaivoi itselleen pienen luolan. Sinne se keräsi talven

varaksi pähkinöitä ja muuta ruokatavaraa sekä eli sillä talven yli,

tullen vasta keväällä esiin. Sentähden ei sen nahallakaan ollut mitään

kauppa-arvoa. Se oli hyvin siro, nousi äkkiä maasta ja kiipesi puuhun

niinkuin orava ainakin. Venäläiset sanoivat, että se on kuin oikea

talonpoika, joka kerää kesällä ruokavaroja elääkseen niillä talven yli.



Susia oli arolla vähän, vaikka niitten jälkiä kyllä toisinaan nähtiin

ja kerran talvella itse hukkakin, joka kuitenkin juoksi kiireesti

pakoon pensaikon suojaan. Sen näimme noin puolen penikulman päässä

Kolyvanista. Mutta rauhallisia sudet olivat, sillä ruokaa riitti,

niin ettei niiden tarvinnut pakkasöinäkään ahdistaa kaupungin koiria.

Kesällä sudet olivat aivan tietymättömissä.



Käärmeitä oli tietysti paljon. Ne olivat tavallisia kyykäärmeitä,

mustia, harmaita ja ruskeita aivan niinkuin meilläkin, mutta jonkin

verran isompia ja lihavampia. Steppi kasvatti hiiriä, myyriä ja lintuja

jos jonkin lajisia, ja niissä oli käärmeillä syötävää.



Sitäpaitsi tapasin siellä eräänlaisen tarhakäärmeenkin. Se oli musta,

ja sen korvien kohdalla oli kellervänpunainen pilkku kahden puolen

päätä. Se oli soman näköinen ja pitempi kuin kyy.



Lintumaailma oli erikoinen, sillä lintuja oli tavattoman paljon ja

kaikkialla. Kun esimerkiksi kottaraiset rupesivat syksyllä tekemään

poislähtöä, niin niitä kasaantui sellaiset parvet, että ne aivan

pimittivät auringon. Variksia ja naakkoja oli myös paljon, varsinkin

mustia peltovariksia, samoin tavallisia kyyhkysiä ja villejä kyyhkysiä.

Haukoista oli tavallisin eräs, jonka venäläinen nimi on »korshun» ja

jolla pyrstö oli uurrettu eikä tylppäpäinen niinkuin muilla haukoilla.

Se oli isompi kuin meidän kanahaukkamme. Hiiripaljous ja linnut

tarjosivat haukoille ruokaa tarpeeksi, ja kovasti ne kaareilivatkin

ilmassa. Kun meni kävelemään joen puolelle, näki niitä aina

leijailemassa siellä. Nuolihaukkojakin näki tuhkatiheään. Pääskyset ja

varpuset olivat yhtä tavallisia kuin meilläkin, samoin leivoset, mutta

muita laululintuja oli vähän; peipposta ei ollut ensinkään. Harjalinnun

(Upupa epops) näin siellä myös, mutta seudun kaunein pikkulintu oli

kuningaskalastaja (Alcedo ispida), joka on Suomessa yhtä harvinainen

kuin se on siellä yleinen. Se oli pieni lintu, alta ruskea ja päältä

tummansinisen metallin värinen. Se istui pajupensaikossa jokien

rannoilla, lensi äkkiä esille ja noppi kalan vedestä. Se oli todellakin

harvinaisen kaunis, ja saksalaiset nimittivät sitä nimellä »Fischerin

du kleine». Minä sain sen nimen tietää vasta täällä kotona. Kun kerroin

Adolf von Bonsdorffille siitä, niin hän tunsi sen heti ja sanoi sen

nimen.



Kotkia oli useampia eri lajeja, vaikk'en niitä sen tarkemmin tuntenut,

pöllöjä samoin. Yhden ammutun huuhkajan, joka oli vähän kellertävämpi

kuin meidän, ostin talvella 1917 ja toin sen täytettäväksi tänne

eläintieteellisiin kokoelmiin.



Keväisin ja syksyisin lensi Kolyvanin yli isoja hanhilaumoja, joita

venäläiset ammuskelivat siten, että menivät aamuisin stepille niiden

ylilentopaikoille. Myös joutsenia oli siellä, varsinkin keväällä, ja

luulen, että ne pesivätkin lähettyvillä.



Sitten siellä oli myös nokikanoja, joita en ollut ennen nähnyt, vaikka

niitä kyllä löytyy Suomessakin. Ne näyttivät lentäessään paksuilta

ja kömpelöiltä. Niissä oli huono liha, eikä niitä ammuttu muuta kuin

hätävaraksi, silloin kun muuta ei saatu.



Vesilinnuista siellä olivat kaikki meidän sorsalajit, yleisimpinä

sinisorsa ja lapasorsa. Kuikkia ei ollut eikä kurkia, mutta sensijaan

kyllä silkkikuikkia eli uikkuja ja harmaa haikara. Viimeksimainittu

asusteli piilossa ruohikoissa ja nousi sieltä äkkiä lentoon, kun tuli

lähelle. Kuoveja oli samoin paljon. Kahlaajista yleisin oli hyyppä

(Vanellus cristatus). Kurppia oli monenlaisia, vaikka lehtokurppaa

en muista nähneeni, mutta taivaanvuohia sitä enemmän, samoin vikloja

eri lajeja. Kanalinnuista taisi viiriäinen, joka kulki lietemailla

korkeassa ruohikossa, olla yleisin. Siellä sen kuuli huutavan, mutta

sitä ei näkynyt, sillä se pysytteli piilossa. Metsäkanoja oli stepillä

runsaasti, mutta ne olivat sangen arkoja. Samoin voi siellä tavata

jonkin peltopyyparven. Metsot, teerit ja pyyt sitävastoin asustivat

vain Obin itärannan metsämailla.









TUTTAVIA JA RETKEILYJÄ.





Svinhufvudin lähimpään seurapiiriin Kolyvanissa kuuluivat saksalaisten

karkoitettujen joukossa olevat säätyläisperheet. Heistä ja heidän

kanssaan tekemistään retkeilyistä Svinhufvud kertoo:



— Kolyvanissa oli saksalaisten karkoitettujen joukossa useampia

säätyläisiä. Niinpä oli siellä insinööri Max von Beauvais rouvineen,

mukanaan 12-vuotias poika Karl ja 3-vuotias tyttö Johanna, samoin

tehtaanjohtaja Josef Franz Hoffmann, joka aikaisemmin oli palvellut

jossakin öljytehtaassa ja jolla oli mukana rouvansa Wanda ja 11-vuotias

tyttärensä Lilli. Sitten oli insinööri Ullrich ja konttoripäällikkö

Fuchs, jotka olivat poikamiehiä. Vielä oli »vanha» Schmidt ja

Mangelsdorff, jotka myös olivat liiketoimissa, sekä tilanomistaja

Dietrich.



Pikenttimme Karl Friedrich Hoffmann, joka oli ammatiltaan värjäri,

oli kotoisin Sachsenista, mutta oli sodan alussa työssä Lodzissa,

josta hänet karkoitettiin Siperiaan. Hän joutui ensin Hörschelmannin

tuttavuuteen, joka häntä auttoi, ja lopulta otettiin hänet

yhteiseen talouteemme rouva Hörschelmannin apulaiseksi. Venäläisiä

palvelijattaria ei voinut ottaa, sillä ne varastivat paljon. Hoffmann

ei tosin keittänyt, mutta hoiti kaikki muut asiat, pesi astiat ja

kuurasi ja lakaisi lattiat ja oli siis pikenttinä sanan varsinaisessa

merkityksessä.



Insinööri Beauvais'lla ja johtaja Hoffmannilla ja heidän perheillään

oli molemmilla oma yksityinen asuntonsa samoinkuin insinööri

Ullrichilla ja konttoripäällikkö Fuchsilla. Siellä olikin huoneita

paljon saatavina, kun talot olivat kaksikerroksisia ja talonomistajat

perheineen asuivat alakerrassa.



Näiden saksalaisten kanssa oltiin paljon yhdessä, tehtiinpä usein

yhteisiä retkiäkin. Kolyvanin lähellä olevasta kylästä, Malij

Ajoshista, saatiin silloin tällöin venhe, joka kantoi hyvin

toistakymmentä henkeä. Tällä venheellä, joka oli koverrettu yhdestä

puusta, retkeiltiin poikki Obin lietemaiden monien jokihaarojen.

Niitähän oli seitsemän kilometrin leveydeltä Obin ja Tshaussin

välillä, kaikenlaisia järven- ja kanavantapaisia, joita pitkin pääsi

koukeroimaan minne hyvänsä. Maata pitkin ei päässyt pitkälle, sillä

jalkaisin kulkien oli aina vesi vastassa. Usein siellä soudeltiin,

katseltiin maailmaa ja välillä noustiin maihin ja keitettiin teet.



Tavallisesti olivat mukana Hörschelmannit, Beauvais't ja Hoffmannit,

aina noin toistakymmentä henkeä. Pari, kolme souti vuoron perään, ja

toiset istuivat.



Tämmöiset retket olivat sangen hauskoja, ja tiheään niitä tehtiinkin.

Kun illan suussa tultiin kotirantaan, niin oli päivä vielä ylhäällä,

mutta puolen tunnin kuluttua oli aivan pimeä. Suomessa oli tottunut

pitkään, kuulakkaan ja kauan kestävään hämärään, mutta Siperiassa tuli

pimeä sangen yllättäen. Juhannuksen aikanakin oli siellä kello 10:stä

illalla 2:een aamulla pimeä.



Sittemmin vuokrasimme oman venheenkin, joka oli yhdestä puusta tehty

pieni 2—3 hengen venhe. Laitoimme siihen hangat ja airot, ja niin

soudeltiin.



Varsinkin käytin minä Karl Friedrich Hoffmannin kanssa sitä ahkerasti.

Ukko Hörschelmannista ei paljoa ollut sen käyttäjäksi, sillä hän istui,

etenkin kuumaan aikaan, mieluimmin kotona. Hoffmannin kanssa vesillä

oltaessa soudettiin vuorotellen, ja Hoffmann tottui vähitellen vesillä

liikkumaan, vaikka se alussa oli hänelle vaikeata. Monesti kesti

matkamme koko päivän, ja silloin soudeltiin Obin poikkikin ylös ja alas.



Tshaussin suulla, Skalan kylässä, käytiin usein. Se oli hauska paikka,

ja siellä yövyttiinkin pari kertaa erään talollisen Nasonovin talossa.

Nasonov oli jonkin verran nähnyt maailmaa, sillä hän oli palvellut

asevelvollisuutensa meriväessä Kronstadtissa. Venäläiset nimittäin

ottivat meriväkeen miehiä suurten jokien varsilta, ja niin oli

Nasonovkin joutunut sinne.



Kolyvanin ja Skalan välillä oli vielä Tshaussin kylä, mutta se oli

likainen, ja sinne poikettiin harvoin.



Pari kertaa kävimme eräällä vähäisellä tärpättitehtaalla, joka oli

25 virstan päässä Obin rannalla. Sen omisti Rumantshuk niminen mies,

jonka vaimo oli puolalainen. Tehdas oli Obin itärannalla, jonka korkeat

ja paksut mäntypuut tarjosivat sille sopivaa raakatavaraa. Tehdas

oli yksinkertainen, ja työvoimana oli saksalaisia, mutta tärpättiä

siitä saatiin, pantiin pulloihin ja lähetettiin Novonikolajevskiin

myytäväksi. Siellä kävin ensi kerran talvella Dietrichin kanssa ja

sitten kesällä Hörschelmannien kanssa. Molemmilla kerroilla oltiin myös

metsällä. Rumantshuk kävi vastavierailullakin meillä.



Kerran käytiin Obia alaspäin Potshtan kylässä erään Viks nimisen

virolaisen luona, jonka kanssa Hörschelmann puhui vironkieltä. Viksin

vaimo oli käynyt karjakkokoulun jossakin Venäjän puolella ja sitten

laittanut pienen meijeritalouden kylään. Matkan varrella Potshtaan

oli eräs tataarikylä, Ora, joka näkyi Kolyvaniinkin. Kun tultiin

sinne, seisoi siellä tataarien lapsia meitä katsomassa. Joukossa

oli myös muuan poikanen, jolla ei ollut yllään mitään muuta kuin

vanha silinterihattu. Hän katsoa töllisteli meitä niin tarkkaan,

että kaatui lopulta nokkoskasaan, josta nousi tietysti hyvin äkkiä

ylös. Orassa oli muuten muhamettilainen moskeija, mutta sinne emme

joutaneet poikkeamaan. Kylässä olevat tataarit olivat jäännöksiä

seudun alkuasukkaista, vaikka niitä ei paljon Kolyvanissa nähty.

Tataarilaisten erikoisalana oli venheitten kovertaminen yhdestä puusta.



Kun oltiin stepillä huvimatkoilla tai muuten metsällä, majoituttiin

usein »isbushkiin», jotka olivat pieniä matalia tupia. Niissä oli

multalattia ja pikkuinen lava, jotta sai maata, sekä rautainen kamiina,

että voi keittää ja lämmittää. Venäläisillä olivat nimittäin pellot

kaukana kylistä stepillä, minkä takia he asuivat keväisin kyntäessään

ja kesäisin viljaa korjatessaan näissä maatuvissa. Niitä sai

väliaikoina käyttää hyväkseen kuka vain tahtoi.



Vuosien 1916 ja 1917 vaihteessa käytiin Fuchsin ja Ullrichin kanssa

eräässä kylässäkö virstaa Kolyvanista sisämaahan. Kun tultiin perille,

oli jotakuinkin pimeä. Mentiin sisälle erääseen taloon, johon oli

majoitettu 5 itävaltalaista sotavankia. Heidän takiaanhan sinne

oikeastaan mentiinkin, ja heidän kanssaan siellä sitten juteltiin.

He olivat verraten tyytyväisiä oloonsa, sillä olihan kylässä aina

parempi kuin vankileirissä. Heistä oli yksi upseeri, vaikka olikin

salaa tekeytynyt sotilaaksi, jotta välttäisi vankileirin. He kertoivat

omista oloistaan ja seikkailuistaan jotenkin vapaasti, ja me kerroimme

vuorostamme omistamme. Fuchs, joka itse oli itävaltalainen, vakuutti

heille, että kyllä minäkin olen luotettava mies, ja etten minä mene

heitä ilmiantamaan.



Illalla juotiin teet, ja sitten pantiin maata saman kamarin lattialle

kuin itävaltalaisetkin. Aamulla mentiin metsälle, vaikka oli pakkasta

40°C, ja ammuttiin pari jänistä.



Tämmöistä oli nyt ylipäänsä elämä siellä. Tehtiin retkeilyjä silloin

tällöin ja katseltiin luonnon komeutta.



Yleensä olin huomaavinani, ettei minun karkoituspaikkani ollut huono.

Minullahan ilmeisesti oli parempi olo ja vapaampi elämä kuin Takasella,

Polónilla, Waseniuksella ynnä muilla, jotka joutuivat Venäjälle,

sillä poliisikomento oli siellä tiukempi ja kansa epäystävällisempi

karkoitettuja kohtaan.



       *       *       *       *       *



Retkeilyistä kertoo pastorinrouvan päiväkirja:



28.8.1915. — Nousimme klo 1/2 7 ja lähdimme klo 9 vuokraamallamme

hevosella Ob-joelle. Vaikka aamulla oli kylmää ja sumuista, muuttui

sää päivällä kuitenkin yhä lämpöisemmäksi. Perille tultuamme ja

syötyämme menivät herrat venheellä erääseen läheiseen Obin niemeen

kurppia ampumaan, mutta ne olivat hyvin arkoja ja lensivät pois. Klo 6

palasimme jälleen kotiin.



5.9.1915. — Svinhufvud ja Hoffmann lähtivät jo aikaisin aamulla

kaksipäiväiselle metsästysretkelle kylmyydestä ja kosteudesta

välittämättä. Kunpa he eivät vain kylmettyisi venheessä.



6.9.1915. — Herrat palasivat vasta klo 8 illalla mukanaan 2 hanhea ja

1 sorsa. He olivat taistelleet myrskyä, lunta ja kylmää vastaan. Yöllä

he olivat tapelleet syöpäläisiäkin vastaan eräässä talonpoikaistalossa,

mutta kaikesta huolimatta he olivat hyvin tyytyväisiä.



8.3.1916. — Svinhufvud ja Dietrich menivät metsälle aikoen yöpyä

eräällä tärpättitehtaalla yli 20 virstan päässä täältä, mutta

palasivatkin klo 9:n jälkeen takaisin, koska eivät voineet jäädä sinne

yöksi. Täytyi pian valmistaa illallista molemmille ja Dietrichille myös

yösija, sillä hän ei tahtonut enää mennä häiritsemään väkeä apteekille,

jossa asui.



1.6.1916. — Helatorstai. Ihana päivä. Lähdimme aamulla klo 1/2

9 kahdella venheellä retkelle ollen mukana yhteensä 13 henkeä.

Kahden tunnin soutumatkan jälkeen pysähdyimme kauniiseen mänty- ja

koivumetsään ja pidimme siellä jumalanpalveluksemme. Sitten Costi luki

meille erään Gustaf Mattssonin kirjoittaman matkakuvauksen, jonka

hän oli kääntänyt ruotsinkielestä. Paluumatkalla auringon laskiessa

laulettiin laulu toisensa jälkeen.



18.6.1916. — Jälleen mitä ihanin retkipäivä. Kävimme noin 9—10 virstaa

täältä pohjoiseen olevassa Skalan kylässä, joka on joen varrella ja

on ihmeen vihreä ja kaunis. Matkalla löysimme eräästä hurmaavasta

lehdosta erakon majan. Tämä erakko on ottanut osaa Turkin sotaan,

ollut Jerusalemissa ja nähnyt paljon maailmaa. Hyvä järjestys vallitsi

kaikkialla hänen pienellä maatilkullaan, johon hän oli istuttanut

muitten puitten lisäksi lehtikuusia, setripuita, jalokuusia,

saksankuusia ja tavallisia kuusia. Hänen pöytänään oli jättiläismäinen

kivilaatta, ja puunrungot korvasivat puuttuvia istuimia.



Meidän perhekattilamme ripustettiin jälleen taitavasti nuotion ylle ja

tuhkassa paistettiin perunoita.



Sitten luettiin saarna ja laulettiin. Aterian jälkeen herra Fuchs luki

meille »Timesin» uutisia. Tapoimme lisäksi vaskikäärmeen. Klo 9 olimme

jälleen kotona.



19.8.1916. — Teimme yhdessä Svinhufvudin ja Costin kanssa ihanan

huviretken Laptjeffin kesähuvilalle Obin toiselle puolelle. Sattumalta

ei ketään ollut kotona. Sillä aikaa kuin herrat menivät kävelemään ja

jäivät istumaan Obin oikeanpuoliselle kauniille ja jylhälle rannalle,

menin minä etsimään vähän syötävää ja juotavaa ja sainkin rahalla ja

kauniilla sanoilla hankituksi maitoa ja leipää naapurihuvilasta. Tein

sitten itsekseni partioretkiä ja etsin Costille mustikanlehtiä, joiden

hakemisessa eräs vanha vaimo auttoi minua. Hän oli kaukaa kiertäen

kulkenut miestemme ohi ja oli pitänyt heitä rosvoina, ja ainoastaan sen

vuoksi, että he olivat muukalaisen näköisiä. Juuri kun olimme lähdössä

kotimatkalle, tuli rouva Laptjeff takaisin. Hän oli odottanut meitä

päivällisen ajaksi, mutta kun ei meitä kuulunut, oli hän lähtenyt

metsään marjaan.



Palasimme kotiin ihanassa iltavalaistuksessa ajaen ravia, niin että

täytyi pitää varansa rattailla.









SAKSALAISIA KARKOITETTUJA.





Muista karkoitetuista Svinhufvud kertoo:



— Kolyvanissa oli yhteensä lähes tuhatkunta karkoitettua,

pääasiallisesti Puolasta, ja karkoitettuja siksi, etteivät pääsisi

sotaan Saksan puolelle. Nämä karkoitetut olivat enimmäkseen työväkeä

ja olivat majoitetut suuriin kasarmintapaisiin puurakennuksiin. Ne

olivat ilmeisesti rakennetut Japanin sodan aikana, jolloin Kolyvanissa

oli sotaväkeä. Tämmöisiä parakkeja oli siellä muistaakseni kolme tai

neljä, ja yhdessä niistä asuivat saksalaiset. Muilla kansallisuuksilla,

puolalaisilla ja tshekkiläisillä, oli hallussaan myös oma parakkinsa.

Saksalaiset olivat suutuksissaan venäläisille siitä, että nämä

toisinaan vaihtoivat heidän asuntojaan. Kun saksalaiset olivat saaneet

parakkinsa hyvään kuntoon ja puhdistaneet sen elävistä, tuli muutto ja

heidän piti luovuttaa siisti asunto slaavilaisille.



Saksalaisten karkoitettujen joukossa oli räätäleitä, suutareita,

kelloseppiä, avainseppiä ynnä muita. Heille tuli muistaakseni vähän

apua Venäjän kruunulta, mutta pääasiallisen avustuksensa he saivat

ulkoapäin Kiinan kautta.



Parakit olivat koko lailla hatariapa sen takia kylmiä talvella.

Olihan niissä kyllä rautakamiinat, ja puitakin sai, mutta sittenkin

saksalaiset valittelivat, että niissä tarkeni huonosti. Eivät ne olleet

hauskan näköisiä päältäkään päin, likaisia ja mustia ja sisältä vielä

ikävämpiä.



Muutamat karkoitetut siellä lyöttäytyivät yhteen, ettei heidän

tarvinnut parakeissa asua. Niin tekivät lukkoseppä Giersbäck ja

kelloseppä Laubisch. Samoin asuivat vanha Schmidt ja nuori Mangelsdorff

yhdessä.



Mangelsdorffin tarina oli hyvin surullinen. Kuukautta ennen sotaa hän

oli mennyt naimisiin ja sodan syttyessä oli hän jonkin saksalaisen

liikkeen asioilla Moskovassa. Hänet otettiin tietysti kiinni ja

lähetettiin Siperiaan, mutta nuori rouva jäi yksin Saksaan.



Parakeissa asui ylipäänsä se suuri joukko, jolla ei ollut varoja

järjestää asioitaan paremmin, mutta ne, jotka suinkin pystyivät,

pyrkivät asumaan kaupungille yksityisesti. Saksalaisten kanssa siellä

seurusteltiin paljon, mutta puolalaisten ja tshekkiläisten kanssa

vähän. Kesällä 1915, jolloin oli kova kuumuus Kolyvanissa, laittoivat

muutamat Varsovasta karkoitetut puolalaiset sinne hyvän konditorian,

ja siellä käytiin ahkerasti. Se sijaitsi vanhassa rikkinäisessä

talossa, mutta hyviä leivoksia ja torttuja siellä sai, tilattaessa

nimipäivä-kaakkujakin. Saatiinpa jäätelöäkin, mikä 40°:n lämmössä kyllä

maistui. Ukko Hörschelmannin, jolla oli sokeritauti, täytyi kuitenkin

tyytyä vain piimään, kalaan ja lihaan, niin paljon kuin hän pitikin

makeista kaakuista.



Eräs karkoitetuista saksalaisista, Lipscher nimeltään, joka myös

osasi hyvin venättä, sai pienen toimen postivirastossa. Hän sai

kirjoittaa osoitteet niihin postipaketteihin, joita venäläiset vaimot

lähettivät miehilleen tai pojilleen Saksan puolelle, jossa nämä

olivat sotavankeina. Paketissa piti olla kaksinkertainen osoite,

ensin venäjäksi ja sitten saksaksi, ja saksankielisiä osoitteita

eivät postivirkamiehet osanneet kirjoittaa. Lipscher sai muistaakseni

10 kopekkaa osoitteelta, ja niitä piti kirjoittaa kymmenittäin joka

postipäivä, sillä postihuoneen koko takaseinämä oli usein kattoon

saakka täynnä paketteja. Tavallisesti lähetettiin korppuja ja muuta

ruokatavaraa sotavangeille, sillä Saksassa oli tiukkaa ruokatavaroista.



Viimeinen joulu vietettiin muutoin yhdessä saksalaisten kanssa

parakissa. He olivat hankkineet sinne joulukuusen ja muutenkin vähän

somistaneet ja sievistäneet parakkiansa. Ensin siellä laulettiin vähän,

ja sitten pastori piti raamatunselityksen. Senjälkeen jaettiin vähän

joululahjoja ja sitten laulettiin taas. Se oli hyvin »stimmungsvoll»

ilta. Seuraavana päivänä ukko piti taas saarnan parakissa.



Syksyllä 1916 tuotiin sinne saksalaisia kolonisteja, jotka olivat

Venäjän alamaisia. He olivat saksalaisten edetessä jääneet muutamaksi

kuukaudeksi Itävallan puolelle, ja kun venäläiset valloittivat alueen

takaisin, otettiin asukkaat kiinni ja lähetettiin Siperiaan, vaikka

he eivät olleet tehneet mitään muuta kuin pakosta eläneet muutaman

kuukauden vieraan vallan alaisina. Näiden ja muiden karkoitettujen

keskuudessa ukko toimitteli papillisia tehtäviä, kastoi lapsia, kun

niitä tuli, ja kävi hautaamassa, kun tarvittiin.



       *       *       *       *       *



Novonikolajevskin asemalla seisoo 29 p:nä elokuuta vuonna 1916

alun neljättäsataa saksalaista, jotka ovat karkoitetut kodeistaan,

Lutzkista, kaukaiseen Siperiaan. Monen kasvot on tuska tehnyt

harmaiksi, mutta erityisesti kiintyy huomio erääseen onnettomaan

naiseen, joka hetki sitten on synnyttänyt lapsen asemalla ja

taivasalla. Hänen kasvonsa ovat itkusta punaiset, jalat huojuvat alla,

mutta vieressä seisoo sotilas ja ajaa häntä laivaan. Nainen yrittää

lapsi sylissään parastaan, mutta voimat pettävät. Hän vaipuu istumaan,

kunnes sotilaan ruoska jälleen sivaltaa selkään ja pakottaa hänet

viimeisin voimin melkein ryömimään siihen laivaan, jonka on määrä viedä

hänet ja toiset onnettomat karkoitetut Obia pitkin Kolyvaniin.



Kolme päivää myöhemmin avautuu sen huoneen ovi, jossa Svinhufvud ja

Hörschelmann asuvat, ja sisään astuu sama nainen lapsi sylissään. Hän

luulee pastori Hörschelmannia paikkakunnan luterilaiseksi papiksi ja

tulee hakemaan hänen luotaan apua, saamaan edes kasteen lapselleen,

ennenkuin se ennättää kuolla. Hänet otetaan vastaan ihmisenä, ja hän

saa jäädä asumaankin taloon. Pastorinrouva valvoo yöt läpeensä hänen

vuoteensa vierellä.



Ja syyskuun 4 p:nä pidetään Svinhufvudin ja Hörschelmannin kodissa

merkilliset ristiäiset. Svinhufvud ja pastorinrouva ovat kummeina

pastorin suorittaessa kastetoimitusta. Läsnä ovat vain äiti ja ja pari

muuta karkoitettua naista. Kastamisen jälkeen istutaan kahvipöytään, ja

onnettomat saksalaiset kertovat kauheista kokemuksistaan.



Mutta seuraavana päivänä poliisimestari ilmoittaa, että pastorinrouva

Hörschelmann karkoitetaan pohjoiseen Siperiaan, ellei hän heti lakkaa

avustamasta niitä, joita on »kohdeltava vihollisina». Niin on pakko

viedä nainen toiseen turvapaikkaan, hän, jonka mies on sodassa kaatunut

ja joka itse on karkoitettu kaukaisiin maanääriin onneton pienokainen

sylissään.



       *       *       *       *       *



Tämän onnettoman naisen kohtalosta kertoo pastorinrouvan päiväkirja:



1.9.1916. — Tänään saapui 320 karkoitettua saksalaista siirtolaisparkaa

Lounais-Venäjältä, Lutzkista. Meidän luoksemme joutui asumaan muuan

onneton äiti 3 päivän vanhan pienokaisensa kanssa. Kotimme on kuin

kyyhkyslakka, jonne venäläisten inhoittavasti kohtelemat köyhät ja

kurjat saksalaisparat saapuvat hakemaan turvaa.



4.9.1916. — Klo 5 iltapäivällä vastasyntyneen kastaminen. Olimme

Svinhufvudin kanssa yhdessä pienen Ida Elisabethin kummeina. Mukana oli

myös kaksi karkoitettua siirtolaisrouvaa, jotka kahvin aikana kertoivat

kauheita asioita viimeisistä kokemuksistaan monia viikkoja kestäneeltä

matkaltaan. Meidän täytyi sijoittaa äitiparka lapsineen asumaan

jonnekin muuanne, koska, kuten Costi tänään kuuli poliisimestarilta,

minut voidaan lähettää Pohjois-Siperiaan sen vuoksi, että olen auttanut

saksalaista naista, jota korkean esivallan määräyksen mukaan on

kohdeltava vihollisena. Costi ei voinut ollenkaan rauhoittua tämän

Venäjän hallituksen inhoittavan ja pakanallisen halpamaisuuden tähden.









OBIN LAUTALLA.





Kesä on kulunut retkeilyillä, aurinkokylvyissä ja uintimatkoilla.

Ellenin lähdöstä on kulunut monia viikkoja ja kohta kuukausia, ja elämä

on soutanut omia vesiään. Kaupunki on käynyt tutuksi, ja monia ystäviä

on löytynyt. Kesä on puhjennut kukkeimmilleen, heinä on rantamailla

käynyt miehen mittaiseksi, ja nurkissa ovat nokkoset ja takiaiset

nousseet rehottamaan.



Eräänä päivänä, jolloin aurinko paahtaa kuuminta loimuaan Obin

vesiin ja pastori piileksii puitten varjossa uskaltamatta näyttää

nenännyppyäkään auringolle, lähtee Svinhufvud ensimmäiselle pitemmälle

matkalleen Novonikolajevskiin.



Matka käy lautalla yli Obin, jonka vedet virtaavat juhlallisina

pohjoista kohden ja jonka rannalla iso lautta näyttää virstaisen

virran rinnalla pieneltä venheeltä. Kärryt toisensa jälkeen ajavat

lautalle, jonka reunaviivoja vesiraja sitä mukaa tavoittelee yhä

lähemmäksi. Ilmassa kajahtavat yhtämittaiset huudot, jotka käyvät vain

äänekkäimmiksi lautan lähtöajan lähestyessä.



       *       *       *       *       *



Merkillisestä Obin lautasta Svinhufvud kertoo:



— Kerran jouduin kesällä 1915 tekemään matkan Novonikolajevskiin.

Siellä kävin useammankin kerran, etupäässä hampaitteni korjuuttamisen

takia, mutta myös vähän ostoksilla. Silloin kesällä ajoin sinne ajuri

Gustshinin kyydillä. Kärryillä mentiin noin 8—10 virstaa Obin rannalle

lautan luo, jonka piti viedä meidät yli. Lautta oli suurenpuoleinen

ja hirsistä tehty. Sen lattia oli jaettu kahtia, joista toiseen

avarampaan osaan asetettiin hevoset ja ajoneuvot. Niitä ahtautui sinne

sillä kertaa 14—15 kappaletta. Toisella eli pienemmällä puolella oli

tavallinen hevoskierto, jonka piti kuljettaa lauttaa. Siihen olivat

tolpat laitetut pystyyn ja poikin niinkuin ristikkoportissa. Neljä

hevosta kulki ympäri ja kiersi isoa puupyörää, joka vuorostaan pani

vesipyörät liikkeelle. Siis sangen käytännöllinen laite, mutta tökeröä

tekoa. Vesipyörätkin oli tehty höyläämättömistä lankuista.



Kun lähdettiin rannasta, nousi mies ristikkoportin päälle ja rupesi

ajamaan hevosia piiskaten niitä minkä kerkesi. Tätä piiskaamista

jatkui niin kauan kuin lautta oli vesillä. Kuta virtavampi paikka oli,

sitä nopeammin ajomies piiskasi, jotta hevoset kiertäisivät tarpeeksi

nopeaan. Ja kun yksi mies väsyi, nousi toinen jatkamaan piiskaamista.

Kyllä siinä hiki tuli piiskaajallekin sellaisessa heloittavassa

sydänpäivän kuumuudessa, varsinkin kun matkakin kesti lähes tunnin.

Sillä keskellä jokea, missä virta oli vuolain, painui lautta tuntuvasti

joen mukana alaspäin. Mutta kun tultiin lähemmäksi oikeata rantaa, oli

virta hiljaisempaa ja päästiin taas ylöspäin. Hevosparkoja vain tuli

sääli.



Ei siellä ylipäänsäkään hevosia hyvin kohdeltu. Siitä voi kertoa pari

esimerkkiä. Obin lietemaillahan oli paljon kanavia ja kannaksia.

Retkeillessämme siellä vedimme usein venheen kannasten yli, mutta

venäläiset tekivät siinäkin vähän mukavammin. He kuljettivat venheensä

sillä tavoin kannasten yli, että sitoivat hevosen hännän solmuun

venheen kokassa olevaan poikkirautaan ja antoivat hevosen vetää.

Kerran taas talvella näin, kun Kolyvanin lähellä kuljetettiin raskasta

kuormaa, jossa oli heiniä tai halkoja. Kun toinen kuorma tuli vastaan,

väistyi toinen tien syrjään. Sieltä hevonen ei saanut kuormaa takaisin

ylös tielle, vaikka mies hakkasi piiskalla sitä niin paljon kuin

jaksoi, tulipa toisenkin kuorman mies avuksi, ja niin piiskattiin

hevosparkaa molemmin puolin. Se rynnisti ja yritti parhaansa mukaan,

kunnes lopuksi rinnustimet menivät rikki. Sitten ei auttanut enää muu

kuin purkaa koko kuorma ja paikata valjaat.









MOOSEKSENUSKOLAISIA.





Svinhufvudin ensimmäisiin tuttavuuksiin Kolyvanissa kuului kaksi

juutalaista, Studnitz ja Rosen, jotka molemmat olivat karkoitettuja

ja asuivat perheineen kaupungissa ja elivät tietysti kaupalla. Heistä

Svinhufvud kertoo:



— Ensimmäiset tuttavat olivat juutalaiset Studnitz ja Rosen, joista

jälkimmäinen äänsi nimensä juutalaismurteella Roisen. Studnitzin olin

jo tavannut Kalpashevon laivarannassa matkalla Tymskojesta Kolyvaniin.

En ollut vielä kauan ehtinyt olla perillä, kun jo Studnitz tuli

asuntooni tuttavuutta tekemään mukanaan Rosen. Studnitz oli kotoisin

Hotinin kaupungista Itävallan ja Venäjän rajalta, jossa hänellä oli

ollut liikkeensä, ja oli myös osallisena jossakin pankkitoimessa,

vaikk'ei tietenkään ollut saanut opillista sivistystä. Hän oli sangen

älykäs ja oli ollut myös asevelvollisena sotaväessä ja päässyt siellä

kohoamaan aliupseeriksi, mikä oli hyvin harvinaista juutalaisille.

Rosen oli yksinkertaisempi ja köyhempi. Molemmat, niin Studnitz kuin

Rosen, oli karkoitettu jo vuoden 1914 alussa vakoilusta epäiltyinä.

Studnitz oli joutunut ensin Kalpashevoon ja Rosen Narymiin, joista

olivat jollakin tavalla päässeet Kolyvaniin. He olivat naimisissa,

ja kummallakin oli vaimo ja lapset mukana. Juutalaisia kun olivat,

ryhtyivät he heti Kolyvaniin tultuaan käymään kauppaa. He järjestivät

asiansa siten, että hankkivat kumpikin pienen myymäkojun, »balaganin»,

torille ja rupesivat siinä kaupittelemaan rihkamatavaraa. Itse he

ostivat tavaransa Kolyvanin vakinaisista kauppapuodeista maksaen

käteisellä ja saivat siten alennusta ja voittivat. Sillä keinoin he

elivät koko hyvin ja hommasivat itselleen pian vapaan kulkuluvan

Novonikolajevskiin.



Poliisipäällikkö hyötyi heistä siten, että kävi heidän myymäkojuissaan

ostamassa tavaraa ja maksoi alennetun hinnan. Studnitz oli viisas

mies. Hän ei tyytynyt pelkkään kaupankäyntiin, vaan ryhtyi muihinkin

liikepuuhiin. Niinpä hän otti hankkiakseen kruunulle suolattua,

hienonnettua kaalia sotaväen muonitusta varten ja suoritti hankinnan

hyvällä menestyksellä.



Juutalaiset eivät näkyneet lainaavan rahoja toisiltaan. Niinpä kerran

Rosen, joka oli vähävaraisempi, tuli lainaamaan minulta rahoja. Hän

pyysi 25 ruplaa voidakseen ostaa vanhimmalle pojalleen vaatteita, kun

poika oli pantava kouluun. Rahat hän sai ja sovittiin, että hän maksaa

5 ruplaa kuussa takaisin, ja sen hän tekikin. Hän ihmetteli muuten,

kun en ottanut häneltä mitään korkoa. Kerran lainasin myös eräälle

»kauhtanajuutalaiselle», joka oli kotoisin Suvalkin kuvernementista

Puolasta, 40—50 ruplaa, jotka hänkin sovittuna aikana maksoi takaisin.



Studnitz kertoi minulle syksyllä 1916, että hän oli ollut avustamassa

eräänlaisia ostajia, jotka kulkivat Kolyvanin seudulla ostelemassa

nousuhinnassa olevia tavaroita. He olivat ostavinaan niitä valtion

laskuun, mutta ostivatkin itselleen. Eräältä sellaiselta oli Studnitz

kysynyt:



»Kuulkaas, mitä te aiotte tällä tavaralla tehdä?»



Ostaja vastasi:



»Te olette ensimmäinen, joka tekee näin viisaan kysymyksen.

Siksi vastaankin suoraan, että kun sota alkaa loppua, niin tulee

'devalvatio', ruplasta maksetaan pian 25 kopeekkaa, ja sentakia on

hyvä, että on paljon tavaraa ja vähän rahaa!»



»Kuinka voitte sitten saada säilymään nämä tavarat?»



Kauppias vastasi:



»Jaa, siinä on monta konstia. Parasta on, että ne ovat aina matkalla

eivätkä ole missään!»



Tavarat olivat tietysti tosiasiallisesti varastossa, vaikka ne olivat

olevinaan matkoilla. Jos niiden säilyttämisestä jouduttiin kiinni —

varastoiminen kun oli kielletty —, niin maksettiin juomarahoja, ja asia

painettiin villasella.



Jokseenkin vuodenvaihteessa 1917 kävin kerran Studnitzin kanssa

Novonikolajevskissa, muistaakseni taas hampaitteni takia. Ajettiin

kahden omalla ontuvalla konilla, ja pakkasta oli silloin 40°C ja

melkoinen tuuli, niin että sai varjella nenäänsä jotenkin taitavasti.

Meillä oli kahdet turkit yllä, joten tultiin hyvin toimeen.



Novonikolajevskissa ei menty yöksi hotelliin, vaan erääseen

juutalaisperheeseen, sillä Studnitz tunsi ne kaikki. Aamulla kävelin

kaupungin ympäri ja ostin eräältä kiinalaiselta itselleni lapaset.

Kadun vain, etten ostanut kaksia, sillä ne olivat kestäviä. Kiinalaiset

olivat muuten talvella kummallisesti puetut. Silläkin miehellä, joka

kaupitteli, oli töppöset eli kankaasta tehdyt lämpimät jalkineet.

Turkkia sillä ei ollut, mutta jottei koipia palelisi, oli mies, niin

housuniekka kuin olikin, laittanut lisäksi sivusta napitettavat hameet

päälleen.



Hevosemme seisoi koko yön ulkona pakkasessa, mutta sehän olikin

siperialainen hevonen, niin ettei sillä mitään hätää ollut.



Aamulla kun noustiin, tarkastettiin, kuinka nahkapoikia opetettiin. Oli

vähän surkeata nähdä niitten tekevän liikkeitä tuimassa pakkasessa,

vaikka niillä olikin huopatossut jalassa ja useimmilla lyhyt turkki

yllä. Kun vihdoin komennettiin pitempi lepo, niin aliupseerit,

jotka harjoituksia johtivat, livistivät läheisen talon keittiöön

lämmittelemään, mutta nahkapojat saivat jäädä kadulle palelemaan.



Novonikolajevskin juutalaiset olivat minulle hyvin ystävällisiä ja

kysyivät, olenko sosialisti.



»En ensinkään!»



»Mutta tehän olette oppositsionimiehiä!»



»Niin kyllä, mutta en kuitenkaan sosialisti!»



Selitys ei oikein tahtonut mahtua heidän päähänsä: »Mutta teidän

ylioppilaanne kaiketi ovat sosialisteja!» »Ei niittenkään joukossa

paljon ole.»



Asia tuntui heistä hyvin ihmeelliseltä. Olin muuten heidän

keskuudessaan suuressa maineessa siitä, että olin lainannut

juutalaisille rahoja enkä ollut ottanut mitään korkoa.



       *       *       *       *       *



Pastori Hörschelmann kertoi Kolyvanin juutalaisista, että Studnitz

käski aina pienen tyttärensä lausua vierailleen hepreankielisiä

psalmeja. Lapsen hepreankieli oli kuitenkin niin erilaista kuin se,

mitä pastori ylioppilaana oli oppinut, ettei hän ymmärtänyt sanaakaan.

Se oli niin hullunkurista, että hän vaivoin saattoi pidättää nauruansa.









SIMBIRSK.





Heinäkuussa vuonna 1915 oli Venäjän sanomalehdissä uutisia

Svinhufvudin vapauttamisesta. Siitä puhuttiin myös sekä Tomskin että

Novonikolajevskin lehdissä. Uutinen tuli Svinhufvudille itselleen

täydellisenä yllätyksenä. Näitä ensimmäisiä sanomalehtiuutisia seurasi

kokonaisia viikkoja, ilman että asiasta saatiin mitään lopullista

tietoa. Vihdoin viimein syyskuun 2 p:nä kutsuttiin Svinhufvud

yhtäkkiä poliisimestarin luo. Sinne saavuttuaan hän sai odottaa

ensin kokonaisen tunnin, sillä poliisimestari oli vielä nukkumassa,

vaikka kello oli 12 päivällä. Odotettuaan turhaan hänet lähetettiin

takaisin, sillä poliisimestaria ei saanut herättää kesken unia. Kello

yhden aikaan kutsuttiin Svinhufvud uudelleen poliisimestarin luo,

joka silloin ilmoitti, että hän oli saanut luvan muuttaa Simbirskin

kuvernementtiin Euroopan Venäjälle. Näin supistuivat uutiset ja huhut

hänen täydellisestä vapautumisestaan vain karkoituspaikan vaihtumiseen,

jonka piti muka olla rangaistuksen lievennyksenä. Poliisimestarin

ilmoituksen mukaan olisi Svinhufvudin tullut itse kustantaa

saattajatkin Simbirskiin puhumattakaan omasta matkastaan. Saatuaan

päivän miettimisaikaa meni Svinhufvud seuraavana päivänä ilmoittamaan,

että hän oli päättänyt jäädä paikoilleen. Tomskin läänin kuvernöörille

lähetettiin kirjallinen ilmoitus, jossa kiitettiin tarjouksesta, ja

samalla pyydettiin, että hän saisi jäädä paikoilleen. Samanaikuisesti

lähetti Svinhufvud Suomen sanomalehdille seuraavansisältöisen

sähkösanoman, joka ei kuitenkaan koskaan tullut perille.



»Saanut virallisen ilmoituksen, että saan matkustaa poliisin valvonnan

alaisena Simbirskin kuvernementtiin, kieltäytynyt.»



       *       *       *       *       *



Ehdotetusta Simbirskiin siirtymisestä Svinhufvud kertoo:



— Kesällä 1915 tuli yht'äkkiä sana Kolyvaniin, että minä olen saanut

luvan siirtyä Simbirskin kuvernementtiin, paikkaan, jonka sikäläinen

kuvernööri ilmoittaa. Vastasin siihen yksinkertaisesti, että sinne

en halua mennä. Sen piti olla jonkinlaisena lievennyksenä minulle,

ja luulen, että ententen poliittiset piirit olivat sen hommanneet,

sillä heitä kaiketi jonkin verran vaivasi venäläisten menettely

Suomea kohtaan, jossa mieliala oli heille vähemmän suopea. Myös

eduskuntaryhmien puheenjohtajat, Ahmavaara ja muut, olivat käyneet

Pietarissa puhumassa puolestani.



En tahtonut lähteä Simbirskin kuvernementtiin, sillä tiesin jo, että

kuta idempänä oli, sitä paremmin sai olla turvassa viranomaisten

ahdisteluilta. Sitäpaitsi olisi kuvernööri voinut määrätä minulle

asuinpaikan, jossa saattoi olla paljon huonommat olot kuin täällä.

Neuvottelin kirjeellisesti muistaakseni myös Semeshkon kanssa asiasta.

Pastorilla olisi ollut tietysti ikävä, jos minä olisin lähtenyt. Hän

sanoi:



»Niin, niin, kyllä kai sinulla on parempi siellä Simbirskissä, mutta

minulle tulee kovin ikävä, kun sinä lähdet!»



Selitin hänelle, että jään Kolyvaniin.



       *       *       *       *       *



Simbirskin asiasta kertoo pastorinrouvan päiväkirja:



8.7.1915. — Eräässä venäläisessä sanomalehdessä huomasimme uutisen,

että Svinhufvudin asemaa tullaan helpottamaan.



11.8.1915. — Svinhufvud sai klo 1/2 7 aamulla vapauttamistaan koskevan

riemusähkösanoman ensimmäisestä karkoituspaikastaan Tymskojesta.



12.8.1915. — Svinhufvud ei vieläkään ole saanut mitään virallista

tietoa vapautumisestaan, vaikka siitä puhutaan kaikissa sanomalehdissä.

Hän on aivan sairas tästä jännityksestä, vaikka hän ulkonaisesti

näyttää täysin rauhalliselta.



2.9.1915. — Svinhufvud kutsuttiin poliisilaitokselle, jossa hänen

täytyi odottaa kokonainen tunti, koska poliisimestari vielä nukkui.

Tunnin kuluttua kutsuttiin hänet uudelleen ja hänelle ilmoitettiin,

että hän saa muuttaa Simbirskiin.



3.9.1915. — Svinhufvud kutsuttiin tänään uudelleen poliisilaitokseen,

jolloin hänen täytyi tehdä päätöksensä Simbirskiin muuttamisesta. Hän

kieltäytyi ja pyysi saada jäädä paikoilleen.



1.2.1916. — Poliisi kävi, kutsumassa Svinhufvudin poliisikamarille.

Hänelle ilmoitettiin, että kuvernööri on nyt suvainnut vastata hänen

noin 5 kuukautta sitten lähettämäänsä kirjelmään, jossa hän pyytää

saada Simbirskiin matkustamisen sijasta jäädä tänne. Kuvernöörillä ei

ole mitään sitä asiaa vastaan.



       *       *       *       *       *



Heinäkuun lopulla pidetyssä ministerineuvoston istunnossa

ehdotti oikeusministeri Hvostoff, että Svinhufvudin asemaa

helpotettaisiin. Tämä ehdotus hyväksyttiin, ja sen johdosta

ilmoitti maanviljelysministeri Krivoshein duuman jäsenille jo ennen

avajaisistuntoa, että Svinhufvudille on päätetty antaa lupa palata

kotimaahan. Duuman avajaisistunnossa 1.8.1915 pitämässään puheessa

duumanjäsen Miljukoffkin viittasi Svinhufvudin vapauttamisen

mahdollisuuksiin. Pari viikkoa tämän jälkeen toimeenpani eräs

pietarilainen päivälehti kiertokyselyn Svinhufvudin asiassa. Lehti

kertoi, että Miljukoffin duuman avajaistilaisuudessa pitämän

puheen jälkeen alettiin Viipurissa, Helsingissä ja muissa Suomen

kaupungeissa valmistautua ottamaan Svinhufvudia vastaan. Paljon

väkeä kävi Svinhufvudin puolison luona Kotkaniemen tilalla, ja

sähkösanomatervehdyksiä saapui kaikilta Suomen kulmilta. Mutta nyt

on jo kulunut yli kaksi viikkoa duuman avajaispäivästä, ja mitään

oleellisia todistuksia, jotka vahvistaisivat Miljukoffin sanat

Svinhufvudiin nähden, ei ole vielä olemassa. Vasta näinä päivinä on

Svinhufvudille lähetetty Miljukoffin puhe pikakirjoitusjäljennöksenä.

On käynyt nimittäin selville, että siperialainen sanomalehdistö ei ole

saanut julkaista Miljukoffin puhetta.



Vasta kuukautta myöhemmin sai Suomen sanomalehdistö tietää, että

Svinhufvudin vapauttaminen olikin supistunut tarjottuun karkoituspaikan

vaihtamiseen.



Lokakuun 14 p:nä julkaisi Uusi Suometar Svinhufvudin karkoitusasiasta

seuraavan uutisen:



»Rjetsh julkaisee hra Gr. Semeshkon kirjeen, jossa tämä sanoo asessori

Svinhufvudin kirjoittaneen hänelle, että kun hän ei kerran pääse

kotimaahansa, niin hänelle on yhdentekevää, missä hän karkoitusaikansa

viettää. Kirjeessään valittaa asessori Svinhufvud suurta väsymystä

siitä, mitä hän on saanut kestää, ja huolestuttaa häntä myös kysymys,

lähetetäänkö hänet vastoin tahtoansa nykyisestä olinpaikastaan

Kolyvanista Simbirskin kuvernementtiin.»



Tämä uutinen kiersi myöhemmin kautta koko Venäjän sanomalehdistön.



Kun Svinhufvudin vapauttamisesta ei monista puuhista ja huhuista

huolimatta tullut totta, kääntyi eduskunnan nuorsuomalaisen ryhmän

puheenjohtaja P. Ahmavaara ryhmänsä valtuuttamana joulukuun

puolivälissä ministerivaltiosihteeri Markoffin puoleen pyytäen tätä

ryhtymään toimenpiteisiin, jotta eduskunnan entinen puhemies P.E.

Svinhufvud saisi palata kotimaahan.



Kirjelmässä, jonka Ahmavaara henkilökohtaisesti jätti

ministerivaltiosihteerille Pietarissa, lausutaan m.m.:



/#

 »Perustuslain nimenomaisen vakuutuksen mukaan ei tuomaria Suomessa

 voida virastaan erottaa muuten kuin laillisen tutkimuksen ja

 tuomion nojalla, ja virkatoiminnastaankin hänen on vastattava

 ainoastaan laillisessa tuomioistuimessa. Tästä huolimatta on

 maamme kenraalikuvernööri marraskuun 1 päivänä 1914 päättänyt

 kihlakunnantuomarin Svinhufvudin viralta pantavaksi, ja sittemmin

 hänet on samoin kenraalikuvernöörin määräyksestä karkoitettu maasta ja

 lähetetty Tomskin kuvernementtiin Venäjän keisarikunnassa.



 Kansanedustaja Svinhufvudia vastaan kohdistetussa pakkotoimenpiteessä

 on siten menty niin pitkälle, että häneltä on, siitä huolimatta mitä

 Suomen laissa vangitsemisen edellytyksestä säädetään, riistetty

 vapaus, jopa omassa maassa oleskelemisen oikeus, jota voimassa olevan

 lain mukaan ei voida menettää edes rikoksen johdosta tuomioistuimen

 päätöksellä. Tätä pakkotoimenpidettä eivät edes nykyiset erikoisolot

 riitä selvittämään, sillä sen syyksi mainitut seikat, jos niitä

 pidettäisiinkin rangaistavina virkavirheinä, eivät ole missään

 yhteydessä sodankäynnin ja sen tosiasiallisten vaatimusten kanssa.



 Se kohtelu, jonka alaiseksi edustaja Svinhufvud on saatettu, ja jota

 ei vieläkään ole oikaistu, vaikka jo toista vuotta on kulunut, on

 syvästi loukannut kansamme oikeudentuntoa ja herättänyt katkeruutta ja

 tyytymättömyyttä kaikissa kansalaispiireissä.»

#/



Tämä anomus näytti ensin johtavan tuloksiin, mutta sai kuitenkin

myöhemmin kenraalikuvernööri Seynin vaatimuksesta kielteisen

ratkaisunsa. Asiata valaisee parhaiten »Utro Rossiin» jouluaattona

23.12.1915 julkaisema uutinen. Mainitulle lehdelle ilmoitetaan

nimittäin tästä asiasta luotettavista lähteistä seuraavaa:



/#

 »Asessori Svinhufvudin kysymystä vaikeuttaa se seikka, ettei tässä

 tapauksessa voida sovelluttaa tavallista armahdusta, kosk'ei

 Svinhufvudia ole tuomittu mistään rikoksesta, vaan hänet on

 karkoitettu Siperiaan hallinnollista tietä sen vaaran takia, jota

 hänen toimintansa uhkaa tuottaa yleiselle rauhallisuudelle Suomessa.

 Kun kysymys Svinhufvudin vapauttamisesta nuorsuomalaisen puolueen

 anomuksen yhteydessä otettiin esille, ilmoitti Suomen korkeimman

 hallinnon edustaja, että hän, ottaen edesvastuun rauhan säilymisestä

 maassa, pitää tarpeellisena tehdä lopun suositun suomalaisen

 toimihenkilön vaikutuksesta maan asukkaisiin.



 Kysymys Svinhufvudin palauttamisesta kävisi paljon helpommaksi,

 jos hallitus saisi takeita, ettei Svinhufvud päästyään takaisin

 tuomarinvirkaansa Viipurin lääniin rupea agiteeraamaan hallitusta

 vastaan. Tällaisia takeita Svinhufvud ei tietysti anna, josta syystä

 on hyvin vaikeata toimia hänen palauttamisekseen Suomeen ennen sodan

 loppua.»

#/



Kohta edellämainitun uutisen jälkeen lakkaakin keskustelu Svinhufvudin

vapauttamisesta, ja asia haudataan.









KOLYVANIN VENÄLÄISET.





Svinhufvud kertoo:



— Kolyvanin venäläiset elivät niinkuin pikkukaupungissa yleensä

eletään. Säätyluokan muodostivat virkamiehet ja varakkaammat porvarit

perheineen. Kaupungin virkamiehiä olivat papit, poliisimestari ja

hänen apulaisensa, tutkintotuomari, joka oli suorittanut lainopillisen

tutkinnon Moskovan yliopistossa, rauhantuomari, postimestari ja

lääkäri, jona alkuaikoina oli ennenmainittu »doktoritsa» ja hänen

poismuutettuaan mieslääkäri, joka sairaalloisuuden vuoksi ei voinut

palvella rintamalla. Sen ohessa kaupungissa oli apteekkari ja puoli

tusinaa äveriäitä kauppiaita. Tämä seurapiiri pani kaupungissa toimeen

iltamia ja tanssiaisia ja esitti näytelmäkappaleita sekä seurusteli

tietysti keskenänsä sangen ahkerasti.



Muistan, että kesällä 1915 olimme pastorin kanssa eräissä arpajaisissa

eli myyjäisissä, jotka oli järjestetty torille suureen lehtimajaan ja

jossa myös esitettiin tansseja. Toisen kerran, taisi olla syksyllä

1916, olimme pastorin, hänen rouvansa ja Benitan kanssa katsomassa

jotakin seuranäytelmää. Mutta muutoin elimme erillä venäläisistä.

Nämä eivät liioin uskaltaneetkaan seurustella meidän kanssamme, sillä

korkeat viranomaiset olisivat pian voineet kohdistaa epäluulonsa

heihinkin. Sitäpaitsi maailmankatsomuksemme oli niin erilainen, ettei

meistä ollut seuraa eikä huvia toisillemme.



Ainoat kolyvanilaiset, joitten kanssa olimme enemmän tekemisissä,

olivat mainittu apteekkari, nimeltä Annanoff, sekä rohdoskauppias

Alenski. Apteekkari Annanoff oli Kolyvanin keskeisimpiä henkilöitä,

vaikk'ei ollutkaan erikoisen varakas. Hän oli nainut erään

saksattaren, joka ei osannut saksaa ensinkään ja joka oli lisäksi

kreikkalaiskatolinen; Annanoff itse oli kotoisin Tallinnasta,

puhui saksaa hyvin ja oli luterilainen. Hänen isänsä oli eläessään

merikapteeni, joka kuljetti höyrylaivoja Suomenlahdella ja Itämerellä,

ja hänen mukanaan oli Annanoff nuoruudessaan kerran käynyt

Helsingissäkin. Hän oli pikkuinen, pirteä ja hauska mies. Maailmaa hän

oli nähnyt paljonkin, ja hänen luonaan käytiin usein juttelemassa, ja

hän kävi meillä. Hänen apteekissaan ei ollut lääketarpeita paljoakaan,

mutta riittämiin asti sentään. Hänellä oli apteekkarina oikeus spriin

saantiin, ja siitä riitti myös syrjäisille, mutta toisinaan viinakset

menivät hukkaankin. Niinpä kerrankin, kun Annanoff oli lähettänyt

renkinsä Novonikolajevskiin hakemaan paria »ämpäriä» spriitä, tämä

oli hyvien ystävien seurassa ryypännyt toisen astian kokonaan ja

toisestakin suurimman osan.



Mistä syystä Annanoff oli tullut Kolyvaniin, sitä en kysynyt. Ylipäänsä

ei tiedusteltu, kuinka kukin oli sinne joutunut. Siperiassa kerrottiin,

että kun Venäjällä virkamiehen toimintaan ei oltu tyytyväisiä, hänet

siirrettiin samanlaiseen virkaan itään päin, ensin Venäjälle ja sitten

Siperiaan. Jos ei sielläkään voinut hoitaa itseään, tuli lopulta ero.



Alenskiin, jolla oli Kolyvanissa pieni rohdoskauppa, tutustuttiin hänen

luonaan ostoksilla käytäessä jo ensi päivinä Ellenin ollessa mukana.

Alenskilla oli lähellä toria pieni, siisti puurakennus, joka näytti

hyvin hauskalta. Kun oltiin kävelemässä Ellenin kanssa, mentiin sinne

katselemaan. Hän huomasi heti, ettemme olleet alkuasukkaita, ja rupesi

puheisiin, ja niin tuli meistä tutut. Hän oli puolalainen eikä ollut

karkoitettu. Hänen rouvansa nimi oli Majevski, siis sama nimi kuin

suomalaisen saattajammekin.



Alenskille saatoin kerran tehdä hyvän palveluksen. Se oli syksyllä

1915, jolloin vaimonikin oli siellä. Hän tuli meille ja sanoi

asiansa olevan aivan tiukalla. Hänellä oli mylly maaseudulla noin

7—8 penikulman päässä ja se oli siirrettävä toiseen paikkaan, noin

3 penikulman päähän Kolyvanista. Muutto oli jo täydessä käynnissä,

koneet ja laitteet par'aikaa matkalla, mutta rahat loppuivat kesken.

Hän tarvitsi vielä sata ruplaa, ja ellei hän niitä saisi, jäisi mylly

taipaleelle ja pilaantuisi pian. Sellaista tappiota hän ei kestäisi,

vaan menisi konkurssiin. Hän pyysi sen vuoksi minulta tuon summan

lainaksi ja tarjosi pantiksi kaksipiippuisen haulikon ja joitakin

rouvansa kalleuksia.



Kun kysyin, eikö hänellä ollut liiketuttavia kauppiaitten joukossa,

jotka voisivat auttaa, vastasi hän:



»Te ette tunne Venäjän tapoja. Kun täällä joku joutuu vaikeuksiin, niin

kukaan ei lainaa kopeekkaakaan. Kaikki vain toivovat konkurssia ja

hyökkäävät sitten kimppuun ja ottavat kaikki!»



Rahat hän sai ja minä pantin. Olisin kyllä ilman panttiakin voinut

uskoa hänelle rahat, mutta kun hän miltei tyrkytti pantin, otin sen

vastaan.



Lainarahoillani Alenski sitten sai myllynsä paikoilleen ja asemansa

pelastetuksi. Parin kolmen kuukauden kuluttua hän maksoi velan takaisin.









KIRJALLISIA ILTOJA.





Öljylamppu palaa pöydällä ja luo valoa ympärilleen, mutta

nurkissa hämärtää. Pastorinrouvalla on käsissään sukanparsiminen

ja Svinhufvudilla muuta pientä työn näpertelyä. Mutta ukko

Hörschelmannilla on edessään saksalainen kirja, jota hän lukee ääneen.



Iltaisin ryhmittyy aina sama seurue pöydän ympärille, ja kuukaudesta

toiseen kaikuu Hörschelmannin ääni hiljaisessa huoneessa. Korvat

kuulevat tarkasti jokaisen sanan. Joskus suu vetäytyy hymyyn, ja joskus

tarttuu suru silmiin aina kirjan sisällön vaihtelujen mukaan, mutta

aina vain kuunnellaan yhtä suurella mielenkiinnolla.



       *       *       *       *       *



Svinhufvud kertoo:



— Talviseen aikaan ukko Hörschelmann tavallisesti luki ääneen, ja me

pastorinrouvan kanssa kuunneltiin. Ukko tilasi kirjoja Tomskista,

josta niitä eräs saksalainen pastori lähetti hänelle postitse. Siellä

luettiin Goetheä, Schilleriä, Heineä, Ranskan vallankumousta, Sohmin

kirkkohistoriaa ynnä muuta. Tavallisesti aloitettiin lukeminen pimeän

tullen. Pastorinrouva parsi vaatteita ja minä jokseenkin samoin.

Parsittiin sukkia, pyyheliinoja ja sen semmoista ja aika meni siinä

hyvin. Minä ompelin myös lammasnahkoja housuihini ja takkiini. Talvella

kun mentiin stepille, tarvittiin turkiksia suojaksi, sillä tuuli

pyrki muuten viiltämään läpi. Villaisiin tumppuihin ja sormikkaisiin

piti myös neuloa nahkat, sillä ei niistä muuten apua ollut. Kun

rouva parsiskeli, niin hän tapasi sanoa, että kolmesta rikkinäisestä

vaatteesta on tehtävä kaksi ehjää, ja siinä hän oli varsin oikeassa.



Ukko oli hyvin oppinut ja sai lukea, sillä aikaa kuin me pastorinrouvan

kanssa istuimme ja näpertelimme yhtä ja toista. Kerran meitä nauratti

kovasti, kun ukko jostakin Heinen kirjasta luki, että »ryssä on

kaksijalkainen nauta, jonka tsaari on leiponut ihmiseksi». Me

ihmettelimme, että sensuuri oli sallinut sellaisen kirjan luettavaksi.



Kappale kappaleelta aina luettiin ja seuraavana iltana jatkettiin.

Luettiin paljon myös Fritz Reuteria, alasaksaa, jota minä ymmärsin vain

puolittain ja jota toiset sitten selittivät minulle.



Martti Eklund toi minulle kirjoja, joiden joukossa oli Jac. Ahrenbergin

»Människor, som jag känt». Joitakin kohtia niistä käänsin tovereilleni,

m.m. huvittavan jutun Port Arthurin valloituksesta. Ahrenberg

kertoo istuneensa jossakin ylhäisessä seurassa, ei se tainnut olla

kenraalikuvernöörin luona, mutta ei paljoa puuttunutkaan. Se oli

Japanin sodan aikana, ja läsnä oli korkeita upseereja, jotka ylistivät

Venäjän armeijaa sekä väittivät, että Port Arthur on niin luja, että

sitä ei valloita mikään. Sitten yht'äkkiä soitettiin Ahrenbergille

puhelimessa, ja kun hän tuli takaisin, hän ilmoitti:



»Hyvät herrat, Port Arthur on valloitettu!»



»Herra siunatkoon, kuinka se on mahdollista!» »Sain juuri sähkösanoman

Tukholmasta.»



Svinhufvud ja Hörschelmann viettävät talvi-iltaansa (1916) asunnossaan

Basilnikoffin talossa Kolyvanin kaupungissa.



»Kuinka se on päässyt sensuurin läpi!»



»Siinä ei ollut muuta kuin: marmoria, kalkkia ja tiiliä kaupan.»



Ahrenberg oli nimittäin sopinut tällaisesta salamerkistä ystäviensä

kanssa.



Juttu huvitti meitä erityisesti ja kysyimme toisiltamme, että

kuinkahan paljon samanlaista kirjeenvaihtoa maailmansodan aikana

harjoitettiinkaan!



       *       *       *       *       *



Pastorinrouvan päiväkirja kertoo Kolyvanin kirjallisista illoista

seuraavaa:



12.7.1915. — Iltapäivällä luimme Svinhufvudin kanssa, ja sen jälkeen

menimme ulos arolle, jossa oli hyvin kaunista.



14.7.1915. — Pieni lukutuntimme ja kävelymatkamme koivumetsikköön,

missä oli sateen jälkeen hyvin ihanaa.



29.8.1915. — Aikaisen päivällisen jälkeen luimme Svinhufvudin ja

Hoffmannin kanssa päivän tekstiä, vieläpä lauloimmekin samalla

3-äänisesti.



15.10.1915. — Teen jälkeen oli meillä jälleen lukutuntimme: »Die

Pfäfflinge».



22.10.1915. — Teen jälkeen luimme loppuun »Die Pfäfflinge» ja jätimme

raskain mielin hyvästit näille loistoihmisille.



23.10.1915. — Illallisen jälkeen aloimme lukea Reuterin »Hanne

Nüteä». Svinhufvud seuraa yllättävän hyvin alasaksalaisella murteella

kirjoitettua kirjallisuutta.



2.11.1915. — Luettiin illalla Reuterin »Woans ick to eene fru kam».



3.11.1915. — Aloitettiin Reuterin »Ut mine Franzosentid».



11.11.1915. — Illalla aloitettiin Sperlin »Die Fahrt nach der alten

Urkunde».



22.11.1915. — Illalla luettiin Emil Frommelin »Ernstes und Heiteres».



27.11.1915. — Aloitettiin Brachvogelin »El Dorado».



20.12.1915. — Aloitettiin lukutunnilla Brachvogelin »Aus dem

Mittelalter».



7.1.1916. — Aloimme lukea illalla Scharlingin »Im Pastorat zu Nöddeboe».



1.2.1916. — Aloimme lukea Raben »Hungerpastoria». Hyvin hieno kirja.



13.2.1916. — Teen jälkeen iloitsimme jälleen »Hungerpastorin»

lukemisesta. Svinhufvud ja Costi lukivat vuorotellen.



6.3.1916. — Teen jälkeen aloimme lukea Sienkiewiczin »Kreuzritteriä».



12.3.1916. — Aloitimme lukutunnilla mitä mielenkiintoisimman kirjan:

»Ernst von Bergman».



5.5.1916. — Costi luki ääneen oppilailleen Shakespearen »Julius

Caesaria». Svinhufvud, Hoffmann ja minä kuuntelimme mukana.



5.6.1916. — Illalla aloimme lukea Jägerin »Ranskan vallankumousta».



4.7.1916. — Aloitimme jälleen kirjallisen iltamme lukemalla Henselin

»Familie Mendelsohn».



30.10.1916. — Teen jälkeen jälleen vaatteiden paikkuuta, kumppanina yhä

edelleen Svinhufvud. Costi luki ääneen.



18.11.1916. — Lopetimme syvästi surren mainion lukemisemme »Familie

Mendelsohn». Tuntui kuin rakkaat tutut ihmiset olisivat kuolleet.



22.11.1916. — Teen jälkeen luettiin Hippelin »Lebensläufe». Costin

lukiessa me Svinhufvudin kanssa räätälöimme.



27.1.1917. —Illalla luettiin »Im Gottesländchen». Svinhufvud oli

esilukijana ja minä paikkailin.



7.2.1917. — Teen jälkeen Svinhufvud luki meille Panteniuksen »Um ein

Ei». Costi laittoi kuvankehyksiä, ja minä paikkasin vuodepeitettä.



Nämä otteet pastorinrouvan päiväkirjasta eivät suinkaan ole

tyhjentäviä. Niitä voisi sieltä poimia paljon enemmänkin, mutta jo

nämäkin riittävät osoittamaan, kuinka runsaasti Kolyvanissa uhrattiin

aikaa kirjallisuuden lukemiseen.









ELLEN TERVEHDYSKÄYNNILLÄ.





Ollaan Kotkaniemessä, jossa kesä on jo pudottanut lehtensä ja Kivijärvi

odottaa pakkasia laineitaan vangitsemaan. Kesä on kulunut kiireiden

kintereillä, mutta nyt myöhäissyksyn saapuessa on Ellen-rouva päättänyt

kiireistään huolimatta lähteä jälleen Siperiaan, jonne vain kirjesilta

on yhdistänyt hänet pitkän ja puuhakkaan kesän aikana. Nyt kun orvokit

ovat jo kuolleet stepiltä ja pimeä on hiipimässä sinne tilalle,

tarvitaan siellä valoa ja aurinkoa.



Juna kiitää itää kohden, ja samat tutut kaupungit tulevat taasen

vastaan. Ural-vuoret seisovat yhtä synkkinä kuin ennenkin, mutta

sittenkin monet toiveet risteilevät mielessä. Ovathan sanomalehdet

kesästä lähtien olleet täynnään uutisia vapauttamisista. Vielä

viimeisinä päivinäkin ennen matkaa on siitä puhuttu tuhkatiheään. Ja

tulihan kesällä jo kymmeniä onnittelusähkösanomia Kotkaniemeen. Silloin

uskottiin jo vapauttaminen todeksi, mutta ensimmäistä iloa seurasivat

pitkät odotukset ja pettymykset.



Tshikin tutulla asemalla Ellen-rouva nousee rekeen ja ajaa tuon

saman aron halki, jossa kevätkesällä kukkivat orvokit, mutta jossa

nyt lumi peittää maan kaikkialla. Muutaman tunnin kuluttua alkavat

näkyä jo Kolyvanin talot, ja pian senjälkeen pysähtyy reki eräiden

asuntoportaiden eteen, joissa tulijaa odottavat — — —



       *       *       *       *       *



Vaimonsa ensimmäisestä käynnistä Kolyvanissa Svinhufvud kertoo:



— Marraskuussa Ellen tuli Kolyvaniin ja viipyi siellä muutamia

viikkoja. Hänellä oli tullessaan matkalaukku täynnään kaikenlaisia

hyviä tavaroita. Minun piti mennä häntä vastaan asemalle, mutta en

saanut lupaa, ja niin lähetettiin sinne pitkäpartainen ajuri, ukko

Gustshin. Kun Ellen ajoi pihalle, oltiin joukolla häntä vastassa.

Pastorinväki kertoi jälkeenpäin tulleensa oikein vartavasten katsomaan,

minkänäköinen vaimoni oli.



Ellenin ollessa Kolyvanissa koetettiin häntä huvittaa vierailuilla ja

muilla. Korttia ei kuitenkaan koskaan pelattu, sillä minä en ollut

mikään korttimies.



Jouluksi piti Ellenin lähteä kotiin hoitamaan pensionaattia, joka

oli aloitettu jo syksyllä. Vieraat olivat etupäässä venäläisiä ja

viihtyivät siellä erittäin hyvin. Joulunkin he viettivät Kotkaniemessä.

Yritys rupesi kannattamaan, ja siitä ansaitsemillaan rahoilla Ellen

maksoi sitten Siperian-matkansa ja muut menot, niin ettei hänen

tarvinnut muilta pyytää.



       *       *       *       *       *



Pastorinrouvan päiväkirja kertoo Ellen-rouvan olosta Kolyvanissa

seuraavaa:



11.11.1915. — Svinhufvud sai sähkösanoman: »Kren eilen 1/2 3 lähtenyt

Pietarista.» On tiedusteltu kuka se on, mutta luultavasti se on hänen

vaimonsa.



12.11.1915. — Svinhufvud sai korjausvedoksen sähkösanomaansa, jossa oli

Ellen. Niinpä voimme odottaa häntä luoksemme jo maanantaina.



14.11.1915. — Svinhufvud ei, surullista kyllä, saanut mennä noutamaan

vaimoaan Tshikin asemalta. Hän lähetti kyytimiehen häntä vastaan. Paha

lumimyrsky.



15.11.1915. — Ikävöiden kaivattu asessorinrouva saapui klo 10 aamulla.

Reki pysähtyi portaiden eteen. Jumalan kiitos, hän oli kestänyt matkan

vaikeudet. Hän näyttää olevan hyvin rakastettava ihminen, ja me olemme

jo hyviä tuttuja keskenämme.



16.11.1915. — Aamupäivällä kävivät Svinhufvudit tervehtimässä meidän

vanhustamme, rouva Basilnikoffia. Meidän täytyi kaikkien juoda teetä

hänen luonaan ja syödä juuri uunista tulleita tuulihattuleivoksia.

Iltapäivällä he menivät Hoffmannien luo ja pyysivät minua mukaansa,

koska asessorinrouva puhuu vain auttavasti saksaa. Hänen kanssaan tulee

kuitenkin toimeen erinomaisesti.



17.11.1915. — Svinhufvudit menivät kävelemään. Rohdoskauppias tuli

vierailulle heidän luokseen. Keitettiin teetä ja haettiin kakkuja, ja

lopulta vieras jäi myös illalliseksi. Senjälkeen menimme ulos, joten

emme päässeet tänään ollenkaan lukemaan.



22.11.1915. — Asessorinrouva valmisti jäätelöä. Hän aikoo sillä

huomenna kestitä Hoffmanneja, jotka tulevat silloin vastavierailulle.

Svinhufvudit menivät iltapäiväkahvin jälkeen erään tuntemansa

juutalaisen luo vierailulle.



23.11.1915. — Iltapäivällä tulivat vieraat mukanaan vanha herra Schmidt

ja Dietrich, yhteensä 11 henkeä. He viipyivät klo 1/2 9:ään asti, mutta

eivät syöneet illallista enää, sillä kaikki olivat kylläisiä kaakusta

ja jäätelöstä. Asessorinrouva on pyytänyt Benitan ensi kevääksi tai

kesäksi Suomeen, jotta hän kerrankin saisi kunnollisesti virkistyä ja

reipastua maalla ihanassa ulkoilmassa.



28.11.1915. — Svinhufvudit olivat iltapäivällä vierailulla

rohdoskauppiaan luona.



29.11.1915. — Asessorinrouva auttoi minua vaatteiden pesussa. Hän meni

sitten miehensä kanssa Hoffmanneille ommellakseen siellä pienelle

pojalleen lakin Lillin lakin mallien mukaan.



5.12.1915. — Menimme kaikki klo 11 valokuvaajalle saadaksemme jonkin

muiston yhteisestä elämästämme täällä. Asessorinrouvan takia, joka

pian matkustaa pois, täytyi sen tapahtua jo nyt. Svinhufvudit olivat

aina päivälliseen saakka kävelemässä. Me aterioimme aina sunnuntaisin

ruokapaikassa. Iltapäivällä tuli vierailu toisensa jälkeen.



14.12.1915. — Svinhufvud ja Costi olivat 3-tuntisella kävelymatkalla.

Me käytimme heidän lyhyttä poissaoloansa hyväksemme harjoitellaksemme

Svinhufvudin huomiseksi syntymäpäiväksi sekakvartettia »Harre meine

Seele». Asessorinrouvalla on ihana sopraano.



15.12.1915. — Aikaisin klo 8 aamulla pidimme serenadimme. Taloon

tuotiin kolme kaunista torttua ja laatikkoon pakattu pullo likööriä

Dietrichiltä. Laitoin päivälliseksi suklaakiisseliä, nautittavaksi

limonaadin kanssa. Costi piti ruotsinkielisen puheen, joka päättyi

ruotsinkielisin sanoin esitettyyn eläköönhuutoon. Minä kohotin muutamin

sanoin eläköönhuudon asessorinrouvalle, meidän satakielellemme.



Klo 4:n aikaan tulivat vieraat, jotka näyttivät viihtyvän hyvin.

Me lauloimme täydessä kuorossa vanhoja kansanlaulujamme, leikimme

»jeu-d'esprit'tä», juttelimme ja politikoimme.



17.12.1915. — Klo 1/2 8 saatoimme asessorinrouvan reessä Hoffmannille.

Hän matkusti herra Hoffmannin kanssa asemalle ja sitten yksin edelleen

Luumäelle. Pakkasta oli 12° ja kirkas aurinkoinen päivä. Svinhufvudilla

ei ollut tänään ollenkaan ruokahalua. Illalla hän joi Costin kanssa

sinunmaljat.



       *       *       *       *       *



Jouluaattona odotti Luumäen asemalla Reetu rekineen Siperiasta palaavaa

Ellen-rouvaa. Nuo tutut kuusi kilometriä luistivat puolessa tunnissa,

ja niin oltiin jälleen Kotkaniemessä. Portailla olivat Alma Koitelin ja

Eivind vastassa, ja yhdessä heidän kanssaan vietettiin sitten joulun

aattoiltaa.









EINO HEINONEN





Marraskuun 19 p:nä 1915 on pastorinrouvan päiväkirjassa seuraava lyhyt

merkintä:



»Muuan nuori suomalainen tulla tupsahti yht'äkkiä sisään, jäi

päivälliseksi ja tuli uudelleen teelle, jolle olimme pyytäneet myös

isäntäväkemme. Niin oli meitä 8 henkeä.»



Eino Heinosen käynnistä Kolyvanissa Svinhufvud kertoo:



— Eräänä kauniina päivänä, kun Ellenkin oli vielä Kolyvanissa, tuli

asuntoomme herrasmies, joka kumarsi, puhui suomea ja kysyi, että

ollaanko se ja se.



»Kyllä, kyllä», vastattiin, »mikä tuo maanmiehen tänne?»



Kävi selville, että tulija oli Eino Heinonen. Hänen veljellään oli

nahkurinliike Keravalla, ja hän oli tullut Siperiaan nahkoja ostamaan,

joita siellä saikin, varsinkin hevosennahkoja, hyvin halvalla. Kun hän

Novonikolajevskissa ollessaan kuuli, että minäkin olin siellä lähellä,

päätti hän tulla tervehtimään. Sehän oli hyvin ystävällisesti tehty.

Ei hän siellä kauan viipynyt, puolisen päivää vain. Istuttiin yhdessä,

syötiin ja juotiin teetä sekä juteltiin. Puhuttiin kaiken maailman

kieliä, viroa, saksaa ja venättä, ja me puhuimme Heinosen kanssa

tietysti suomea. Kotiin tultuaan hän kirjoitti käynnistään pitkän

kirjoituksenkin sanomalehtiin. Nykyään hän on Buenos Airesissa, jossa

hänellä on oma liikkeensä. Oli erittäin hauska tavata hänet siellä

Siperiassa.



       *       *       *       *       *



Uudessa Suomettaressa matkansa jälkeen julkaisemassaan kirjoituksessa

Eino Heinonen kertoo käynnistään Svinhufvudin luona m.m. seuraavaa:



— Viime marraskuun 19 p:nä saavuin liikeasioissa Novonikolajevskin

kaupunkiin Siperiassa. Huomattuani kartasta, että tunnetun

maanmiehemme, asessori Svinhufvudin karkoituspaikka, Kolyvan, oli

ainoastaan 45 virstan päässä, päätin poiketa häntä tervehtimään.



Vuokrasin hevoset ja läksin taivaltamaan. Ilma oli leuto ja keli

erinomainen. Ajettuani kolmisen tuntia havupuita kasvavien seutujen

läpi ja vahvaan jäähän menneen Ob-virran yli, alkoi edessäni kohoavalta

harjulta häämöttää suurehko kylä.



»Sieltä näkyy Kolyvan», huudahti kyytimieheni ja kysyi, mihin käskisin

ajamaan.



Kuultuani, ettei kaupungissa ollut enempää hotelleja kuin

matkustajakotejakaan, kehoitin kyytimiestäni viemään minut johonkin

semmoiseen paikkaan, jossa voisin saada asunnon ja ruokaa. Ja niin

jouduin erään »jamtshikan» eli kyytimiehen asuntoon, jossa huoneet

olivatkin siistejä ja isäntäväki ystävällistä.



Syötyäni aamiaisen ja juotuani teen läksin sitten klo kahden ajoissa

Svinhufvudia tervehtimään. Löysin helposti hänen asuntonsa, kolkutin

oveen ja selitin vastaanottavalle miespalvelijalle olevani suomalainen.



Heti tulikin etehiseen mies, jonka viimeksi olin nähnyt Suomen

eduskunnan puhemiespöydän takana. Asessori Svinhufvud tuntui ilahtuvan

maanmiehensä odottamattomasta tapaamisesta ja kehoitti minua

astumaan ruokasaliin, jossa esitteli minut rouva Svinhufvudille ja

eräälle virolaiselle pastorille sekä tämän rouvalle ja tyttärelle.

Istuuduttuamme juuri katettuun päivällispöytään virisi vilkas

keskustelu, sekaisin venäjän-, ruotsin-, suomen-, viron- ja

saksankielellä.



Keskustelu suuntautui ensiksi matkustamiseen Suomesta Siperiaan,

johon nähden kaikki olimme yhtä mieltä siitä, ettei se ole niinkään

vaivalloinen ja merkillinen kuin miksi sitä Suomessa kuvitellaan.



Kysyin asessori Svinhufvudilta, mitä hän tiesi vapauttamisestaan,

josta niin paljon oli puhuttu. Asessori vastasi, ettei hän duumassa

tehdystä ilmoituksesta ja sanomalehtien kirjoituksista huolimatta

ollut alunpitäenkään uskonut koko vapauttamishuhua. Asessori

Svinhufvudille, kuten tunnettua, oli tarjottu tilaisuus muuttaa

Simbirskin kuvernementtiin, mutta hän kiitti kunniasta ja pyysi saada

jäädä Kolyvaniin. Simbirskin kuvernööri olisi nimittäin voinut määrätä

asessori Svinhufvudin asuinpaikaksi minkä tahansa kyläpahasen.



Mitä muuten Siperian kansaan ja sen luonteeseen tulee, ei asessori

Svinhufvudin niistä saama käsitys ollut varsin edullinen.

Epärehellisyys ja vilppi ovat varsin yleisiä paheita.



Päivänsä kulutti hra Svinhufvud etupäässä lukemalla. Hän on hankkinut

itselleen useita Siperiaa ja sen taloudellista elämää käsitteleviä

teoksia ja voisi hän kerran Suomeen takaisin päästyään pitää

hyvinkin mielenkiintoisia esitelmiä Siperiasta, sen kansasta ja sen

taloudellisista mahdollisuuksista. —



Rouva Svinhufvud tekee ahkerasti käsitöitä, ja neiti Hörschelmann

soittaa erittäin hyvästi viulua, josta kaikille koituu miellyttävää

nautintoa.



Mukanani lähetti asessori Svinhufvud terveisiä kotimaahan ja pyysi

kertomaan, ettei hänellä toistaiseksi ole erikoisempaa hätää, jos

kohta karkoitus ei mikään huvimatka olekaan. Herra Svinhufvud näyttää

erittäin virkeältä, ja sanoi hän hyvin viihtyvänsä Kolyvanissa,

mikä seikka on suureksi osaksi luettava myöskin miellyttävien

asuintovereitten ansioksi.



Minuun jätti tervehdyskäynti hänen luonaan unohtumattoman vaikutuksen.



       *       *       *       *       *



Yli 12 vuotta myöhemmin Buenos Airesista Svinhufvudille lähettämässään

kirjeessä Eino Heinonen muistelee vielä tuota merkillistä käyntiään

Kolyvanissa seuraavin sanoin:



»Muuten olen toisinaan ihmetellyt, kuinka Herra Senaattori saattoi

suhtautua minuun heti täydellä luottamuksella Kolyvanissa, istuessani

suoraan aamiaispöytään. Muistan ensimmäisen kysymyksenne:



— Mitä uutta kuuluu politiikkaan?



Muistan komeat savut pitkästä piipusta. Muistan iltakävelyn Kolyvanin

puhtailla lumisilla kaduilla, muistan leipurissa käynnin, yhden pöydän

ja kaksi tuolia. Ovi lensi auki ja sisään syöksyi poliisimestarin

apulainen ostaakseen leivoksia, ja minä luulin hänen tulevan minua

tutkimaan. Herra Senaattori meni rauhallisesti keskustelemaan upseerin

kanssa, ja tokko se siten minua huomasikaan.



Me piirsimme uudet rajat Suomelle — — — näkeekö



Eino Heinonen. Karl Friedrich Hoffmann, tämä vuosisata tai tulevaisuus

niitä? Minä ehdotin ryssän päästettäväksi merelle, Välimerelle, jotta

antaisi meidän, Suomen, olla rauhassa pohjoisessa. Senaattori vastasi:



— Mitä ryssä merellä tekee — ei mitään — eivät ne osaa merta

kyntääkään!»









JOULU 1915.





Talviaurinko hopeoi hankia. Tuulet ovat vaiti. Suuret puhtaat värit,

sininen ja valkoinen, hallitsevat taivasta ja maata.



Keskipäivän auringossa odottaa talvireki Basilnikoffin asuntoportaiden

edessä ja vie Svinhufvudin, Hörschelmannin ja Dietrichin metsään

joulupuuta hakemaan. Tunnit vierivät ja vierittävät auringon

mukanaan taivaanreunaan, mutta sitä ennen on kaunein puu kirvestetty

reenpohjaan, ja sen neulasien pistellessä kasvoja ja käsiä kiiruhtaa

reki takaisin kaupunkiin.



       *       *       *       *       *



On jouluaatto. Aurinko on juuri sanonut viimeiset jäähyväisensä ja

hämärä kutonut ensimmäiset verkkonsa. Silloin sulkeutuu asunnon ovi.

Valmiiksi koristettu joulukuusi jää ihmeissään yksin odottamaan.

Mutta sen koristajat ja hakijat, mukanaan pastorinrouva, kiiruhtavat

hämäriä, lumisia katuja huopatossuissa ja turkeissa, viettämään joulua

niiden kanssa, joille aurinko ei ole hymyillyt. Heille on pastori

Tallinnassa asuvan serkkunsa avulla saanut järjestetyksi joulukuusen

ja joululahjoja, ja yhteistä lahja-avustusta on myös Svinhufvud omilla

varoillaan tukenut. Monena päivänä on pastori harjoitellut kotonaan

mieskuoroa, jonka joululauluillaan piti tehdä joulusta todellinen

joulu. Olisipa pastori pitänyt heille joulusaarnankin, mutta siihen ei

poliisimestari antanut lupaa. Jo muutamia päiviä ennen joulua oli tämä

kutsunut Svinhufvudin ja pastorin luokseen ja ilmoittanut heille, että

he saavat kyllä mennä mukaan juhlaan, mutta eivät saa esiintyä puhujina

siellä.



Saksalaiset Siperian vangit asuivat kylmissä parakeissa yhteen

ahdettuina. Aineellisesti monella heistä tuskin oli huonompaa kuin

kotona Saksassa sodan jaloissa olisi ollut, mutta henkisesti oli heille

tuskallista, kun heidän täytyi pysyä toimettomina ja kun eivät he

voineet auttaa isänmaataan sen suuressa kamppailussa.



       *       *       *       *       *



Harmaassa, suuressa parakissa seisoo juhlallisena joulupuu risteineen.

Kynttiläin tuttu valo ilmoittaa joulusta, suuresta rauhan juhlasta,

keskellä kauheinta sotaa. Moniin kymmeniin kasvoihin leviää iloinen

hymy. Mieleen muistuvat omat kodit, ne joulut, jolloin ilo oli

todellinen eikä ahdistuksen murtama. Kun joululaulut kaikuvat

valtaisina sävelinä, kuoron laulamina ja pastorin johtamina, silloin

unohtuu, ainakin hetkeksi, kohtalon kovuus. Laulujen vaiettua jaetaan

joululahjat, ja jokainen saa paketin tupakkaa.



       *       *       *       *       *



Kun kotona joulukynttilät on sytytetty ja joululaulut kantavat

korviin omissa huoneissa, muistuu Lappeen tuomiokunnan tuomarin

mieleen jouluaatto Tymskojessa vuosi sitten. Silloinhan ei ollut

edes joulukuusta, vain setripuun oksa, ja elämä tuntui paljon

murheellisemmalta. Eilenkin nukkui silloin sairaana vuoteellaan. Nyt

oli läsnä hyviä ystäviä, joulukuusi ja joululaulut.



Kauan vielä kynttiläin sammuttuakin istuttiin yhdessä teepöydän

ääressä. Dietrich ja Karl Friedrich Hoffmann olivat mukana koko ajan,

saipa Hoffmann arvokkaan joululahjankin, turkin, jonka Svinhufvud ja

Hörschelmann olivat hänelle ostaneet ja lahjoittaneet.



Ensimmäisenä joulupäivänä oma talo täyttyi vieraista, mutta toisena

joulupäivänä oltiin vierailulla Fuchsin ja Dietrichin luona. Sielläkin

oltiin joulukynttiläin ja laulujen ääressä.



Saksalaisia siviilivankeja kasarmissaan Kolyvanissa. Heidän luonaan

Svinhufvud vietti joulun 1915.









JÄÄKÄRIEN LÄHETTI.





Joulukuussa 1915 jääkäripataljoonan lähetin Aarne Sihvon oleillessa

Helsingissä pidettiin osakunnittain lukuisia salaisia kokouksia,

joissa miehiä kehoitettiin lähtemään mukaan Saksaan harjoittelemaan

ja taistelemaan jääkäreitten riveihin. Näihin aikoihin istuivat

ravintolassa eräänä iltana jääkäriliikkeen innokkaat toimihenkilöt,

Yrjö Ruuth, Harry Backberg ja Martti Eklund. Illan mittaan muistui

heidän mieleensä kaukana Siperiassa oleva Pehr Evind Svinhufvud. He

tiesivät ja luottivat siihen, että vaikkeivät toiset vanhemman polven

miehet heidän pyrkimyksiään ymmärtäisikään, niin ainakin Svinhufvud

seisoisi heidän takanaan.



— Mutta lähetetäänpä mies Siperiaan kertomaan hänelle puuhistamme!



Tämä ajatus tuli aivan yht'äkkiä mieleen ja sai innostuksen

nousemaan. Kohta joulun jälkeen asettui Yrjö Ruuth asiasta

neuvotteluihin Kai Donnerin kanssa, ja ajatus toteutettiin: Martti

Eklund lähetettiin tervehtimään Svinhufvudia. Sitä ennen kertoi Kai

Donner yksityiskohtaisesti Eklundille jääkäriliikkeen viimeisistä

vaiheista, erityisesti jääkäreitten oloista Saksassa, josta hän itse

hiljattain oli palannut. Hän antoi myös Siperiaan lähtevän tiedustella

Svinhufvudilta — ja tämä oli yksi matkan kaikkein tärkeimpiä tehtäviä

—, hyväksyikö hän jääkärien toiminnan. Täten tahdottiin saada

Svinhufvudin siunaus asialle.



       *       *       *       *       *



Martti Eklundin käynnistä Kolyvanissa Svinhufvud kertoo:



— Tammikuun alkupäivinä vuonna 1916 tuli Martti Eklund sinne. Hän oli

entinen apulaiseni, ja hänet olivat nuoret jääkäriliikkeen miehet

vartavasten lähettäneet minua tervehtimään sekä katsomaan, miten siellä

Siperiassa elettiin ja kuinka tultiin toimeen. Minä muistan, että oli

sunnuntai, ja me olimme kaikki Radziminskilla syömässä, kun hän tuli

sisään. Minulla ei ollut aavistustakaan hänen tulostaan, sillä siitä ei

ilmoitettu edeltäkäsin. Hän jäi muutamiksi päiviksi Kolyvaniin, ja oli

hauskaa puhua hänen kanssaan.



Hän kertoi tarkemmin, kuinka asiat täällä kotimaassa olivat, ja minä

tiedustelin lisäksi niin tarkkaan kuin voin, mitenkä kukin täällä

eli. Muistan, että hän kertoi erikoisesti jääkäriliikkeestä, mikä oli

jo ollut vuoden hyvässä käynnissä. Olin kyllä vähän rivien välistä

sanomalehdistä lukenut, että jotakin siellä oli tekeillä, sillä

venäläiset lehdet puhuivat hyvin suuttuneessa äänilajissa suomalaisten

suhtautumisesta sotaan. Mutta venäläiset eivät tietysti ilenneet

suoraan sanoa, että suomalaisia oli mennyt Saksaan tappelemaan heitä

vastaan. Eklundilta sitten sain kuulla jääkäriliikkeestä, ja se

ilahdutti minua suuresti, että täällä kotona oltiin toiminnassa eikä

istuttu kädet ristissä. Samalla sain kuulla, että yleinen mieliala

Suomessa oli edelleen päättävästi Saksan puolella ja venäläisvastainen.

Kaikki toivoivat vain kotona, että venäläiset saisivat vahvasti

selkäänsä. Sain kuulla myöskin, että Adolf von Bonsdorff, Rafael Erich

ja Samuli Sario olivat menneet Saksaan, ensin tosin tiedustelemaan ja

tunnustelemaan vain maaperää. Mutta sitten oli tullut heille sana,

ettei kannatakaan palata kotimaahan, sillä viranomaisilla oli jo

jotakin vihiä heidän toimistaan. Muita yksityiskohtia ja nimiä en

muista hänen kertoneen.



Eklund oli muuten hyvin sopiva mies tulemaan sinne, sillä hän oli nuori

ja vahva aktivisti ja osasi venättä koko lailla. Vanhempaa miestä oli

vaikea sinne lähettää, sillä oli hyvin epävarmaa pääsikö sieltä pois

ollenkaan.



       *       *       *       *       *



Pastorinrouvan päiväkirjassa on 10 p:nä tammikuuta 1916 lyhyt merkintä

suomalaisen vieraan oleskelusta Kolyvanissa:



»Svinhufvud ja hänen ystävänsä ovat olleet paljon yhdessä ulkosalla

kävelemässä eli toisin sanoen me olemme jättäneet heidät yksikseen,

koska heillä varmaankin on paljon sanottavaa toisilleen.»



Mutta samana tammikuun päivänä, jolloin Svinhufvud ja Eklund kävelivät

yhdessä kaukaisessa Siperiassa ja jolloin Svinhufvud sai ensimmäisen

kerran kuulla jääkäreiden taistelusta, sattui eräs toinenkin pieni

merkkitapaus kansamme historiassa. Silloin, samana päivänä, seisoi

kaukana Saksanmaalla lähes tuhatpäinen miesjoukko, suomalainen

jääkäripataljoona 27, täysissä varusteissa ja suorissa sotilaallisissa

rivistöissä kuunnellen tarkkaan komentajansa majuri Bayerin miehekästä

puhetta. Samalla kuin pataljoonalle ilmoitettiin silloin uudet

upseeriylennykset, esitti majuri Bayer ensimmäisen kerran julkisesti

ajatuksen suomalaisen jääkäripataljoonan lähettämisestä rintamalle

taistelemaan pirua ja ryssää vastaan.



Tästä puheesta ja näistä taistelusuunnitelmista eivät Svinhufvud ja

Eklund silloin, Kolyvanin katuja mittaillessaan, tietäneet mitään,

mutta he aavistivat varmasti, että kosto tulee, sillä miekka vaappui

jo Venäjän kotkan ympärillä, näkymättömissä vielä, mutta silti minä

hetkenä tahansa valmiina rautaiseen lyöntiin. Tuntui kuin sydän

olisi täyttynyt rajattomasta ilosta ajatellessa, että viimeisetkin

siteet Venäjään katkeavat ja että venäläisten kanssa neuvotellaan

tulevaisuudessa, niinkuin monet vuosisadat sitten, vain raudalla ja

tulella.









METSÄSTYSMATKOILLA.





Svinhufvud kertoo:



— Elokuussa 1915 aloitin metsästyksen. Kysyin lupaa poliisimestarilta

ja hän antoi sen mielellään sanoen:



»Ampukaa vain, sehän on teidän ainoa huvinne täällä!»



Kuvernööriltä olisi oikeastaan pitänyt hankkia lupa, mutta sen tiesi jo

edeltäkäsin, ettei hän sitä olisi antanut. Senpä takia olikin hauskaa,

että poliisimestari uskalsi antaa metsästysluvan omiin nimiinsä.



Siperiassa kerrottiin olevan sääntönä, että sai ampua mitä hyvänsä

ja milloin hyvänsä. Metsästys oli aina ollut kaikille vapaa, mutta

tavallista oli, että kesän aikana, silloin kun linnut olivat vielä

pesillä, niitä ei ahdistettu. Täytyi odottaa syyspuoleen, kunnes

poikaset kasvoivat isoiksi, jolloin niitä vasta kannatti ampua. Minkä

verran kaupunkilaiset itse metsästivät, sitä en tiedä, mutta harvat

kai sitä harrastivat, sillä useimmat nuoret miehethän olivat sodassa.

Karkoitetuissakaan ei ollut aluksi metsämiehiä ensinkään. Sotaväessä he

olivat kyllä olleet mukana ja osasivat kiväärillä ampua, mutta haulikon

käytöstä heillä ei ollut paljoa tietoa. Eivät he myöskään olleet paljoa

venheissä liikkuneet, hiihtämisestä puhumattakaan.



Venheellä soudeltiin Obin vesijättömaille, joissa oli paljon matalia

kanavia ja kapeita ruohikkoisia järviä. Siellä ammuttiin sorsia;

ei niitä niin monta kerrallaan saatu, mutta aina jokunen sentään.

Myöhemmin, kun saksalaiset tuttavani kuulivat metsästyksestä, he

innostuivat kovin ja alkoivat pyrkiä mukaan. Vuoron perään sitten

ammuttiin, ja hauskasti päivä kului. Saalis tuotiin kotiin, ja se

maistuikin koko hyvältä, varsinkin jos oli nuoria lintuja, joissa oli

erinomainen liha.



Minä käytin ensin lainaamaani vanhaa haulikkoa, joka oli tehty

entisestä berdanikivääristä ja joka sangen usein »klikkasi» eikä

muutenkaan ollut parhaita. Puodeista sain ostaa ruutia, hauleja ja

tulppia. Siperiassa kaupan oleva ruuti oli muuten huonoa, ja haulit

olivat pehmeitä, semmoisia, joita minun nuoruuteni aikana käytettiin

täällä kotona.



Joskus käytiin Obin saarillakin jahdissa. Siellä tiheissä pensaikoissa

oli vahvasti jäniksiä, mutta kesällä oli niitä vaikea ampua, sillä

kasvillisuus oli niin rehevää, että jäniksen näki vain vilahdukselta.

Muutaman jäniksen ja teeren sain kuitenkin ammutuksi. Meille sattui

muuten syyskuussa 1915 mukava tapaus, joka osoittaa, kuinka kovasti

venäläinen pelkäsi jäniksen lihaa. Olin näet asettanut erään jäniksen,

ennenkuin se nyljettiin ja paistettiin, kellarin käytävään riippumaan.

Seuraavana aamuna tuli emäntämme pauhaten sanomaan:



»Nyt te olette pilannut minun raavaanlihani kokonaan! Olette pannut

jäniksen kellarin käytävään riippumaan, ja veri on valunut lihan

päälle!»



Mutta kun tarjouduin ostamaan häneltä tuon pilalle menneen lihan,

lauhtui akka heti ja selitti antavansa sen työmiehille:



»Kyllä ne sen syövät, kun eivät mitään tiedä.»



Jänistä venäläiset pitivät nimittäin vanhan testamentin mukaan

saastaisena eläimenä.



Seuraavana talvena sain haulikon Alenskilta, jolle olin lainannut

rahaa. Se oli koko lailla parempi vehe. Kesällä 1916 toi vaimoni

vihdoin oman haulikkoni täältä Kotkaniemestä. Se oli aika huonossa

kunnossa, kun sillä kotona oli paljon ammuskeltu; toinen lukko oli

mennyt epäkuntoon ja pyrki ennen aikojaan laukeamaan.



Vaimoni toi haulikon sillä tavoin, että kappaleet pantiin erikseen.

Tukki pistettiin matkalaukkuun ja piipun ympäri kierrettiin vaatteita.

Sitä oli vaikea saada Suomesta Pietariin, mutta salakuljettaen se

kuitenkin onnistui.



Marraskuulla 1915 mentiin kerran Fuchsin kanssa jänisjahtiin eräälle

Bjeloje Osero nimiselle suolle. Siellä oli jonkinlainen entinen järvi,

jossa kasvoi paljon sammalta ja pensaikkoa ja jonka ympärillä oli

jäniksiä. Ruokapaikasta, Radziminskilta, otettiin mukaan koira, joka

oli aivan meikäläisten ajokoirien näköinen. Se oli musta, ja sillä oli

kellanruskeat täplät silmien yläpuolella ja rinnassa ja jaloissa sekä

kannukset. Ajattelin, että jos ei tuo koira aja jänistä, niin sitten on

ihme. Mutta matkalla — silloin oli kirkas ilma ja jonkinlainen pakkanen

— tapasimme stepillä valkoisen pöllön jollakin kukkulalla istumassa.

Kun koira sen näki, rupesi se ajamaan sitä takaa ja juoksi virstoittain

sen perästä, mutta meidän jäniksistämme se ei välittänyt yhtään mitään.

En yleensä nähnyt siellä koiraa, joka olisi viitsinyt jänistä ajaa.

Eivätkä venäläiset niitä ampuneetkaan, pyysivät vain jänislangoilla tai

pienillä raudoilla.



En oikein päässyt perille metsästyksen salaisuuksista, ennenkuin olin

ollut siellä jonkin aikaa. Silloin sain selville, että lokakuussa, kun

maa jo oli kokonaan jäätynyt ja lehdet poissa puista, mutta lunta ei

vielä maassa, oli paras lähteä jäniksiä hätyyttämään. Ne olivat silloin

jo suureksi osaksi muuttaneet karvansa, niin että vanhat jänikset

olivat koko valkoisia. Tästä johtui, etteivät jänikset uskaltaneet

lähteä piilopaikoistaan stepille, ja jos lähtivätkin, niin juoksivat

vain lyhyitä matkoja pensaikosta toiseen. Näistä pensaikoista ampui

niitä helposti. Eihän se »urheilua» ollut, mutta maanpakolaisille se

oli mukavaa ajanviettoa.



Kerran menimme tällaiseen syysjahtiin mukanamme kaksi haulikkoa.

Minulla oli oma haulikkoni, ja toisena oli kai Alenskin ase,

jonka olin sittemmin jo ostanut häneltä. Mukana olivat Fuchs ja

Ullrich ja arvattavasti pikenttimme Hoffmann. Kyytimiehenä oli eräs

itävaltalainen sotavanki, wieniläinen kirjaltaja Dvorzak, joka hoiteli

hevostamme. Viisin miehin ajoimme metsälle toista penikulmaa Kolyvanin

ulkopuolelle. Silloin ammuttiin 18 jänistä. Minun osalleni tuli 9 ja

toisille samoin 9. »Verbumlattiin» koko päivä ja eräässä »isbushkassa»

keitettiin teet.



Sitten marraskuussa, kun jo oli tullut lunta, mentiin toinen kerta

jokseenkin samoille maille, mutta silloin saatiin vain 6 jänistä.

Steppi oli silloin aivan valkoinen, ja jänikset olivat arempia sekä

lähtivät ajoissa pensaista ulos eivätkä pysähtyneet ensinkään. Joskus

lähti niitä isommasta pensaikosta karkuun joka haaralle, ihan niinkuin

olisi pöyhinyt höyhenpolsteria. Ajojahtiin steppi olisi muuten ollut

mainio, jos vain olisi ollut ajomiehistöä. Venäläiset, niinkuin

sanottu, eivät ampuneet jäniksiä, vaan pyysivät niitä langoilla ja

ketunraudoilla. Jäniksen nahka oli kallista, ja sen he nylkivät

tarkkaan kynsiä ja korvia myöten. Jos jänis oli valkoinen, maksoi nahka

40 kopeekkaa kappaleelta, mutta jos se oli kirjava, oli sen hinta vain

20 kopeekkaa. Aikaisemmin heitettiin jäniksen ruhot pois, mutta nyt

sota-aikana myytiin niitä torilla 5 kopeekasta »njemtseille».



Metsästys oli siis sellaista, että talvella ammuttiin jäniksiä ja

syyskesällä sorsia.



Ukko Hörschelmann ei ollut metsästysmatkoilla mukana, sillä hän

liikuskeli hitaasti, mutta saksalaisista olivat paljon mukana Fuchs ja

Dietrich, varsinkin Fuchs, sekä tietysti pikenttimme Hoffmann. Yhtä ja

toista sitä aina tällaisilla metsästysmatkoilla saatiin, mutta pääasia

oli, että kulutettiin aikaa.



Dietrich oli kaiketi jo kotipuolellaan Liettuassa oppinut satimia ja

pyydysrautoja virittämään. Hänen kanssaan sitäkin keinoa pari kertaa

yritettiin; kun rautoja ja jänislankaa sai puodeista. Tulokset olivat

perin heikot, muistaakseni vain yksi jänis. Pyydyksiämme toiset

pyyntimiehet, venäläiset, varastelivat, ja sudet söivät meiltä joitakin

saaliita jäljistä päättäen. Mutta meidän oli rattosaa kulkea ympäri

stepillä ja keittää »isbushkoissa» teetä.



Kalastuksesta ei siellä tullut mitään. Minä kyllä hankin uistimen

ja siiman Novonikolajevskista sekä teetin kelankin siihen, mutta en

saanut sillä muuta kuin jonkin hauen ja ahvenen. Pitkääsiimaa yritin

myös kerran panna, mutta en tiedä mikä vaivasi, pohjatuuliko, sillä

ihmeempiä en silläkään saanut.



Retshkassa oli jonkin verran haukia ja särkiä, joita venäläiset

pyysivät jokinuotilla, mutta siihen emme me viitsineet ryhtyä. Obilla

pyydettiin kalaa taas merroilla ja verkoilla. Sterlettejä kalastettiin

hyvin omituisilla vehkeillä, mutta niistä en oikein päässyt selville.



Nuotalla venäläiset täälläkin toisinaan saivat hyvin runsaan

kalansaaliin, mutta koukkukalastusta he eivät tunteneet enemmän kuin

uistintakaan. Talvella näin heidän onkivan avannoista ja käyttävän

matojen asemesta pieniä äyriäisiä, joita he olivat liejusta hakeneet.



       *       *       *       *       *



Pastorinrouvan päiväkirja kertoo näistä metsästysmatkoista seuraavaa:



30.8.1915. — Svinhufvud ja Hoffmann menivät klo 8 aamulla jälleen

jahtiin. He palasivat vasta klo 8:n jälkeen illalla mukanaan 1 sorsa, 3

nokikanaa ja 1 haukka.



31.8.1915. — Svinhufvud perkasi Hoffmannin kanssa eilisen jahtisaaliin.



22.9.1915. — Klo 1/2 7 olivat molemmat herrat lähtövalmiina. Benita

otettiin mukaan. Vasta klo 8:n aikaan illalla he palasivat takaisin,

ihastuneina ja punaisiksi palaneina, mukanaan 1 jänis ja 3 kurppaa.



23.9.1915. — Svinhufvud nylki jäniksen omakätisesti.



22.10.1915. — Metsästäjät lähtivät liikkeelle aikaisin aamulla.

He palasivat klo 1/2 8 illalla mukanaan 3 valkoista jänistä ja

tyytyväisyydestä loistaen.



25.10.1915. — Svinhufvud nylki tänään 3 jänistä.



30.1.1916. — Svinhufvud, Dietrich ja Hoffmann menivät metsään katsomaan

aikaisemmin kärppiä varten asetettuja pyyntirautoja. Kymmenestä

pyydyksestä oli 7 varastettu ja 3 tyhjää.



16.2.1916. — Svinhufvud ja Dietrich menivät metsään ja toivat mukanaan

jäniksen satimesta. Se oli ensimmäinen saalis pyydysraudoista.



30.4.1916. — Svinhufvud ja Dietrich menivät jahtiin.



14.8.1916. — Svinhufvud palasi klo 9:n aikaan kotiin jahdista, jälleen

mukanaan 8 sorsaa.



18.8.1916. — Svinhufvud, Hoffmann, Fuchs, Ullrich, Beauvais ja hänen

poikansa menivät jo aikaisin klo 1/2 6 jahtiin. He palasivat illalla

kotiin mukanaan 10 sorsaa, jotka jaettiin kaikkien metsämiesten kesken.



26.10.1916. — Svinhufvud, Beauvais, Fuchs ja Ullrich menivät klo 8:n

aikaan jahtiin. Klo 1/2 8 illalla he palasivat mukanaan 18 jänistä,

joista Svinhufvud yksin oli ampunut 9.



10.11.1916. — Svinhufvud ja Fuchs menivät aikaisin jahtiin ja palasivat

mukanaan 6 jänistä, joista 2 lahjoitettiin.



28.12.1916. — Svinhufvud palasi klo 1/2 10:n aikaan hyvin iloisena

mukanaan pienoinen jänis.









VAARALLINEN KIRJE.





Kirjeenvaihto Kolyvanin ja kotimaan välillä oli hyvin vilkasta.

Kirjeitä tuli ja meni alinomaa, sukulaisille, ystäville ja tuttaville.

Enimmät kirjeet kulkivat sotasensuurin tarkastavien käsien lävitse ja

muutamat niistä jäivät sille tielleen. Niin kävi myös erään kirjeen,

jonka Svinhufvud oli kirjoittanut pankinjohtaja Emil Schybergsonille.

Siinä arvosteltiin olevia oloja ja Venäjän hallitusta ankarassa

äänilajissa, ja sensuuri päätti pidättää sen itselleen, vieläpä

antoi laatia siitä memorandumin korkeammille viranomaisille. Kirje

oli päivätty Kolyvanissa 2.7.1916, ja siitä valmisti memorandumin

sotasensuurin virkailija, alikapteeni Berg, joka salaisessa kirjeessä

17.7.1916 lähetti sen edelleen ylemmille viranomaisille. Mainittu

memorandumi, josta myös käy ilmi kirjeen poliittinen pääsisällys, on

kokonaisuudessaan seuraava:



— Kirjeensä alussa tekijä koskettelee tunnettuja tapahtumia keväällä

Hypoteekkiyhdistyksessä sekä entisen kapteeni Lessin, mainitun

yhdistyksen kamreerin, itsemurhaa. Senjälkeen hän käsittelee

mielenkiintoisesti valtiopäivävaalien tuloksia sekä lausuu monien

suomalaisten tavoittelevan vain pääsyä »edustajaksi», minkä johdosta

hänen mielipiteensä mukaan erityisten lakien uudetkaan esitykset eivät

voi valtiopäivillä tulla ratkaistuiksi hyväksyttävään suuntaan, koska

eduskunnan kokoonpano on n.s. »jokapäiväisellä, yksinkertaisella

tasolla». Tekijän mielipide »Suomen osaanotosta sotamenoihin» on »aivan

kielteinen», vaikka Hbl:n ja Hels. San:ain artikkelien sisällyksen

mukaan hän toteaa käsityksen Suomessa aivan päinvastaiseksi. Mutta

muodollisesti tämä on vain näennäinen, ulkonainen, eikä todellinen

kanta. Koko tämän »erikoisen kysymyksen» arvosteleminen on mahdoton,

kiitos »sensuurin».



Edelleen tekijä lausuu, että vaikka sota yhä lyö leimansa kaikkeen,

täytyy toiveen rauhasta olla kaikkialla suuri:



»Kallistuminen alkaa tuntua Siperiassakin, ja elintarvekysymys saa yhä

uhkaavamman luonteen. Jos meidän maamme jää riippuvaksi venäläisestä

keskusvallasta varsinkin leivän tuonnin suhteen, niin tokkopahan ne

meille sitä antavat. Jos meidän lisäksi on ne suoritettava Suomen

markoissa kurssiin 2:66, eikä ruplissa, niin minä pidän tätä mitä

suurimpana hävyttömyytenä. On mahdotonta tietää, mitkä inhoittavat

tarkoitusperät ovat keksineet sellaisen mieliä kuohuttavan ehdotuksen!

Arvelen, että virkamiehet silloin voivat elää jotakuinkin hyvin.

Mahdollisesti korkeimmissa piireissä nyt tahdotaan palkita meitä, koska

me tähän saakka olemme päässeet jotenkin vähällä sotakysymyksistä.

Kuten näet ei edes täällä Siperiassa ole oppinut saamaan kovin korkeita

käsityksiä pyhästä Venäjästä! Mutta kaikesta huolimatta olen minä

näissä asioissa optimisti. Ei niin, että minä uskoisin rauhan tuovan

meille jotakin etua, vaan pikemmin päinvastoin. Nykyinen hallitustapa

on juuriaan myöten mätä ja usko sen jatkuvaisuuteen suuresti

heikentynyt. Senvuoksi me voimmekin kasvavalla energialla ryhtyä työhön

oman maamme hyväksi.»



       *       *       *       *       *



Memorandumin tekijä on siis, kuten edellisestä voi havaita, rajoittunut

pääasiallisesti vain siteeraamaan Svinhufvudin omia sanoja uskoen

nähtävästi siten antavansa viranomaisille kaikkein vaikuttavimman kuvan

kirjeen »häikäilemättömästä» sisällyksestä.



Millaisia ajatuksia mainittu kirje on herättänyt viranomaisissa, on

epätietoista, mutta varmaa on, että se on antanut kenraalikuvernööri

Seynille uusia erinomaisia aseita Svinhufvudia vastaan hänen

koettaessaan estää maanmiehemme palauttamista takaisin kotimaahan.

Sensijaan ei kirje sinänsä aiheuttanut Svinhufvudille mitään näkyviä

ikävyyksiä.



Jotensakin täsmälleen vuotta myöhemmin edellämainitun memorandumin

päiväystä toteutuikin Svinhufvudin ennustus »mädän hallituksen»

jatkuvaisuuden päättymisestä sen sortuessa maaliskuun vallankumouksen

aaltoihin.



       *       *       *       *       *



Kirjeestään Schybergsonille Svinhufvud kertoo vain muutaman sanan:



— Kerran kirjoitin Schybergsonille pitemmän kirjeen, mutta se ei tullut

perille, vaan joutui santarmiarkistoon. Siinä olinkin tavallista

ankarammin arvostellut Venäjän hallitusta.









ELLEN JA EIVIND.





Kevättalvella, pari kuukautta ennen Ellenin ja Eivindin

Siperiaan-saapumista, sanoi Basilnikoffin emäntä irti asukkaansa.

Pastorinrouvan päiväkirja kertoo asiasta seuraavaa:



15.3.1916. — Vanha emäntämme pyysi meitä muuttamaan pois voidakseen

antaa huoneemme miniälleen, mikä meistä oli hyvin ikävää. Kävimme heti

Svinhufvudin ja Costin kanssa kaupungissa uutta asuntoa hakemassa.



17.3.1916. — Juoksimme Svinhufvudin kanssa puoli päivää asuntoa

hakemassa.



19.3.1916. — Olemme löytäneet mainion asunnon, vielä paremman kuin

entinen. Se on kauppias Laptjeffin talossa ja saamme siitä haltuumme 3

isoa huonetta. Taloon kuuluu puutarha, piha ja pieni parveke. Hinta on

sama kuin entisessä eli 15 ruplaa kuukaudelta.



28.3.1916. — Muutimme uuteen asuntoomme ihanan ilman vallitessa,

Karlin, Lillin ja erään siviilivangin uskollisesti auttaessa. Asunto on

aivan eurooppalainen, melkein ylellisen hieno isoine puutarhoineen.



31.3.1916. — Ensimmäinen lukutuntimme uudessa asunnossamme.



       *       *       *       *       *



Kevät tuli. Aurinko nousi yhä korkeammalle, päivät pitenivät ja

elämä hiihteli vanhaa latuaan. Oltiin metsästysmatkoilla, tehtiin

rekiretkiä, luettiin iltaisin kirjallisuutta ja käytiin naapureissa

vierailuilla. Niin kuluivat helmikuu, maaliskuu ja huhtikuu lumen ja

pakkasen merkeissä. Mutta Siperian jättiläinen, Ob, auringon rinnalla

kesän ja talven mahtavin valtias, kävi huhtikuun viimeisinä päivinä

yhä levottomammaksi. Päivä poltti ohenevaa jäänpintaa yhä kuumemmin,

ja vedet jäitten alla myllersivät yhä vuolaammin. Ja toukokuun toisena

päivänä — Svinhufvud ja Dietrich olivat silloin menneet jahtiin

stepille — murtuivat yht'äkkiä Obin jäät, vesi nousi sylimitoin ja

peitti valtansa alle kaiken, niin että jättiläisjoesta tuli nyt

rannaton meri. Ja siihenpä taittui talven viimeinen valta, vedet

laskivat jälleen ja uusi kesä alkoi tehdä lehtiä puihin ja kukkia

maahan. Kesäkuuta odotellessa alkoi tulla tietoja, että Ellen-rouva

on jälleen tulossa Siperiaan. Pastorinrouvan päiväkirja kertoo näistä

asioista seuraavaa:



27.5.1916. — Asessorinrouva toivoo olevansa noin 14 päivän kuluttua

täällä mukanaan joko nuorin tai vanhin poikansa. Edellinen on noin

9-vuotias ja jälkimmäinen asianajaja Turussa. Kylläpä tulee suuri ilo

Svinhufvudille.



8.6.1916. — Asessorinrouva kirjoitti tänään, että hänen tulonsa on

epävarma, koska hänen sairautensa asettaa hänelle edelleen esteitä.



10.6.1916. — Asessorinrouva kirjoitti tulevansa maanantaina mukanaan

nuorin poikansa. Kun Laptjeffin väki muutti kesäasunnolleen, vuokrasi

Svinhufvud nopeasti myös rouva Laptjeffin makuuhuoneen.



11.6.1916, — Helluntai. Ihana ilma. Haimme yhdessä erään saksalaisen

siviilivangin kanssa koivuja ja lemmikkejä koristaaksemme niillä

asessorinrouvan huoneen hänen tuloaan varten. Benita sitoi seppeleen,

ja Hoffmann laittoi ruotsinkielisen tervehdyslauseen.



12.6.1916. — Kaikki oli valmista asessorinrouvan vastaanottoa varten,

mutta saimme odottaa turhaan.



13.6.1916. — Svinhufvud sai rouvaltaan sähkösanomatiedon, ettei ole

saatavissa ainoatakaan matkalippua, minkä takia hänen lähtönsä siirtyy

20 p:ään kesäkuuta. Vastaanmennyt ajuri on nyt turhaan odottanut 3

päivää, ja huone on liian aikaisin vuokrattu. Svinhufvud oli niin

väsynyt 2-päiväisestä odotuksesta, että hän jäi mieluummin kotiin

meidän lähtiessämme vierailulle Dietrichin luo.



24.6.1916. — Svinhufvud jäi kotiin odottamaan sähkösanomaa meidän

toisten lähtiessä viettämään Fuchsin syntymäpäivää.



25.6.1916. — Olimme juuri menossa Novonikolajevskiin, kun

asessorinrouva tuli pienen poikansa Eivindin kanssa täydellisesti

yllättäen meidät. Hänen Pietarista lähettämänsä sähkösanoma ei

luonnollisestikaan ollut tullut perille.



       *       *       *       *       *



Ellen-rouvan ja Eivindin käynnistä Kolyvanissa Svinhufvud kertoo:



— Kesäkuussa 1916 tuli Ellen sinne Eivindin kanssa. Ellen kertoi

matkaltaan, että kun he ajoivat Gustshinin kanssa Tshikistä Kolyvaniin

maantietä pitkin, tuli keskellä kuumaa päivää iso paarmalauma niinkuin

pilvi heidän kimppuunsa. He saivat hosua sateenvarjolla, nenäliinalla

ja piiskalla minkä kerkisivät varjellakseen itseään, ja hevoset

kiitivät hurjaa laukkaa eteenpäin, kunnes paarmat äkkiä hävisivät.

Tuollaiset paarmalaumat kuuluivat olevan matkamiesten pahimpia vaivoja

kesällä. Kerran olivat saksalaiset ystävämmekin eräällä retkellä

joutuneet samanlaiseen paarmalaumaan.



Sitten kuljettiin ympäri Ellenin kanssa steppiä katsomassa. Oltiin

myös vieraina Beauvais'lla, Hoffmannilla ja muilla tuttavilla. Ellen

sai nähdä, ettei minulla vieläkään mitään hätää ollut. Kun hän sitten

oli aikansa ollut, lähtivät hän ja Eivind takaisin Kotkaniemeen

kotiaskareilleen.



       *       *       *       *       *



Ellen-rouvan oleskelusta Kolyvanissa kertoo pastorinrouvan päiväkirja:



1.7.1916. — Ilokseni maistui päivällisruokani kaikille, vieläpä

pienelle Eivindillekin, joka söi suurella ruokahalulla.



2.7.1916. — Pikku Eivind jäi vuoteeseen 39°:n kuumeessa. Näyttää

kuin hänelle tulisi angina. Sitä en ihmettele ollenkaan, sillä hän

on juossut kaiket päivät paljain jaloin ulkona kylmässä ja kosteassa

ilmassa. Eilen onkimatkalla kastuivat hänen jalkansa, ja hän istui

märissä sukissa koko illan.



3.7.1916. — Pienokainen, Jumalan kiitos, on päässyt kuumeestaan. Hän

jäi kuitenkin luonnollisesti vielä vuoteeseen.



4.7.1916. — Pienokainen oli koko päivän pystyssä, mutta on hieman

heikko vielä.



6.7.1916. — Asessorinrouva toi meille muuten kaikenlaista hyvää:

Costille kirjoituspaperia, paperosseja, ruotsalaisen Uuden Testamentin

ja mustikanlehtiä teetä varten, Benitalle ja minulle makeisia.



Asessorinrouva oli nukkunut huonosti yönsä ja jäi senvuoksi lepäämään

iltapäivään asti, minkä jälkeen hän meni yhdessä miehensä ja poikansa

kanssa Studnitzin luo kahville.



7.7.1916. — Asessorinrouva ottaa Benitan mukaansa ja hankkii hänelle

paikan Helsingissä.



9.7.1916. — Svinhufvudit olivat kahvilla Alenskin luona.



10.7.1916. — Asessorinrouva oli tänään hyvin pahoinvoipa ja oli koko

päivän omassa huoneessaan.



11.7.1916. — Klo 6 aamulla menivät Svinhufvud, Fuchs, Ullrich, Beauvais

ja Karl kalaan ja jäivät koko päiväksi. Costin piti mennä mukaan, mutta

hän jäi kuitenkin sateen takia kotiin. Myös aamupäivällä ja illalla

tuli vähäisiä sadekuuroja. Siitä huolimatta palasivat matkamiehet

täysin kuivina klo 1/2 9 juuri parhaiksi teelle, mutta ilman kaloja. He

olivat vetäneet venheen sateen ajaksi maihin, kaataneet sen kumoon ja

hakeneet suojaa sen alta.



13.7.1916. — Koko yö valvottu. Matkatavarat lähetettiin klo 3 yöllä, ja

klo 5 aamulla lähtivät asessorinrouva ja Benita.



       *       *       *       *       *



Sinä aamuna, jolloin Ellen-rouva, Eivind ja Benita lähtivät ajamaan

rattailla Siperian aroa pitkin Tshikin rautatieasemalle, oli aurinko

satumaisen kaunis. Se oli juuri nousemassa Obin itärannan metsien takaa

ja valaisi kylmillä aamusäteillään Kolyvania. Mutta mitä lähemmäksi

rautatietä saavuttiin, sitä ylemmäksi korkeni aurinko. Aron kukkasmeri

heräsi sen lämpöiseen hyväilyyn, levitti terälehdet ilmiauki ja kantoi

niiden tuoksun vastaan kaikilta suunnilta.



Tulikuumia kiskoja pitkin kiiti Siperian juna muutamia tunteja

myöhemmin Tshikin asemalta jälleen länttä kohden. Jo kolmatta kertaa

matkasi Ellen-rouva samaa tietä. Maisemat ympärillä tuntuivat jo niin

tutuilta, ettei mieli voinut niihin enää kiintyä. Mutta pieni Eivind

istui alinomaa ikkunoissa, katseli kyliä ja metsiä ja ihmetteli matkan

suunnatonta pituutta.









MAANVILJELYSPUUHISSA.





Eipä näyttänyt tulevan loppua maanpakolaisuudesta enemmän kuin

sodastakaan. Kuukaudesta toiseen jatkui vain yhtä ja samaa

Siperiassa-oloa. Silloin Dietrich ehdotti eräänä päivänä, että

ryhdyttäisiin maanviljelyspuuhiin.



Näistä puuhista Svinhufvud kertoo:



— Alkutalvella 1916 ostimme poliisilaitokselta itsellemme hevosen. Se

oli koko lailla vahva ja hyvä, vaikka vähän ontuikin, ja maksoi vain 12

ruplaa. Saksalainen Dietrich oli mukana sitä ostamassa, ja hän sen otti

myös hoitoonsa. Hän oli maanviljelijä Itä-Preussista, jossa hänellä oli

pieni talo kotipuolessaan, vaikka hän pääasiassa hoiti vuokraamiansa

kreivi Tyshkevitshin tiloja Liettuassa. Hän oli komea, pitkä ja harteva

sekä puhui yhtä hyvin liettuaa kuin saksaa.



Ostimme torilta reenpohjan, johon hän laittoi siivet ja muut lisät,

niin että se saatiin ajettavaan kuntoon. Kärrytkin hankittiin ja samoin

tietysti valjaat.



Ajoimme hevosellamme milloin missäkin ja kuka milloinkin. Saksalaiset,

ja varsinkin Dietrich, käyttivät sitä paljon. Sillä oli kesällä kaunis,

kellertävä karva, mutta talvella pakkasen vaikutuksesta se kasvoi niin,

että karvat törröttivät kuin pystykorvakoiran.



Eivät Siperian aroilla hevoset yleensä suurissa hinnoissa olleet.

Hyvät työhevoset maksoivat 15—25 ruplaa. Eivät ne tosin »orloffareita»

olleet, mutta vankkoja stepin hevosia. Siksipä Heinonenkin tuli sinne

nahkoja ostamaan.



Kesällä 1916 ruvettiin Dietrichin ehdotuksesta suunnittelemaan

maanviljelystä. Vuokratuinkin pieni maa-ala stepiltä, noin 5 virstan

päässä Kolyvanista. Sinne laittoi Dietrich itselleen pienen asumuksen

riu'uista, risuista ja turpeista ja muutti sinne parin saksalaisen

kanssa asumaankin. Kun maa vuokrattiin »otets» Stepanilta, eräältä

papilta, annettiin asumukselle sen mukaan nimeksi »Villa Batjushka».

Siellä kynnettiin omalla hevosella ja viljeltiin kauraa ja vehnää ja

siellä kasvatettiin myös kaaleja, lanttuja, kurkkuja ja herneitä.



Kävimme siellä pastorin ja rouvan kanssa pari, kolme kertaa hevosella.

Minä kävin kyllä jalkaisinkin siellä toisinaan. Sinä kesänä kuivuus

Kolyvanin seuduilla vaivasi viljelyksiä, ja meidän maatalouttamme sitä

enemmän, kun myöhänlaisesti päästiin kylvämään. Sitten tuli vielä

aikainen syksy, niin ettei kaura oikein tahtonut valmistua. Tulos

maanviljelyksestämme ei näistä syistä ollut erikoinen. Kun syksyllä

jako toimitettiin, minä sain kuitenkin aika ison säkin vehnää, jonka

pitkä Hoffmann juuri ja juuri jaksoi kantaa. Myin sen Annanoffille, kun

sieltä lähdin. Taloudellinen puoli yrityksestä ei siis ollut kehuttava,

mutta virkistävä ja mielenkiintoinen puuha se oli.



       *       *       *       *       *



Pastorinrouvan päiväkirja kertoo Dietrichin maanviljelyspuuhista:



4.5.1916. — Svinhufvud ja Dietrich ottivat Benitan mukaansa matkalle

muutaman virstan päähän kaupungista, missä ovat erään venäläisen papin

pellot, joita Dietrich ryhtyy viljelemään.



26.5.1916. — Iltapäivällä Svinhufvud lähti Dietrichin pelloille noin

5 kilometrin päähän täältä. Minä olin vähän huolissani, kun hän

lähti juuri pahimpaan helteeseen. Dietrich tarjosi hänelle ruokaa ja

saattoipa hänet hevosella takaisinkin. Svinhufvud toi mukanaan suuren

joukon kasveja, osaksi jo »prässättyinä».



13.7.1916. — Heti ruokapöydästä noustuamme tuli Dietrich sopimuksen

mukaisesti hakemaan meitä kaikkia luokseen »Villa Batjushkalle».

Hänelle oli suuri pettymys, että asessorinrouva ja Benita olivat

matkustaneet pois.



Hän oli järjestänyt kaiken hurmaavasti. Eräässä teltassa odotti

meitä valkoisella liinalla mitä herkullisimmin katettu pöytä. Meille

oli suuri yllätys teltan taakse asetettu gramofoni, joka yht'äkkiä

soitti kauniin marssin ja useita kauniita lauluja. Tuntui niin

eurooppalaiselta, että aivan unohti Siperian.



Ne kolme nuorukaista, jotka olivat jääneet Dietrichille uskollisiksi,

näyttivät hyvin hauskoilta. Luulen, että ne olisivat hyvin mielellään

pyörähtäneet Benitan kanssa.



20.8.1916. — Dietrich lähetti hevosella hakemaan meitä »Villa

Batjushkalle». Mukana olivat myös Hoffmannit ja Beauvais't. Jälleen

soitti gramofoni ja nuoriso tanssi. Luettiin, puheltiin, pidettiin

päivällislepoa ja haettiin kukkia, kukin halunsa ja mielensä mukaan.









TERVEHDYS TYMSKOJESTA.





Laptjeffin talosta, jonka huoneiden sanottiin talvella olevan liian

kylmiä, oli syyspuolella kesää muutettu asumaan Gustshinin luo. Muutto

tapahtui heinäkuun lopulla 1916, ja nyt oli asuttu uudessa paikassa

jo muutama viikko. Eräänä päivänä ilmestyi yhtäkkiä taloon kaukainen

vieras. Tästä vierailusta Svinhufvud kertoo:



— Eräänä kuumana elokuun päivänä, kun istuin huoneessani Gutschinilla,

kurkisti joku ovesta ja kysyi:



»Saako tulla sisään!»



»Saapi», vastasin, ja huoneeseen astui vanha tuttu Tymskojesta,

puolalainen Veselovski.



Sepä hauska tapaaminen! Lausuin hänet tervetulleeksi ja onnittelin,

että hän oli päässyt Tymskojesta eteläisemmille maille, sekä kysyin

häneltä, millä matkoilla oltiin. Veselovski selitti, ettei matka ollut

niinkään hauska enää. Hän oli nimittäin karkumatkalla, ja tie oli

noussut pystyyn. Nyt piti päästä takaisin Tymskojeen, mutta rahoja kun

ei ollut, pyysi hän saada lainata minulta 20 ruplaa. Sitten hän kertoi,

että hän oli saanut 2 viikon loman matkustaakseen Tomskiin hampaitansa

korjauttamaan. Sinne tultuaan oli hän hankkinut itselleen väärän passin

ja lähtenyt Novonikolajevskiin, josta oli sähköteitse tuttaviltaan

Odessasta pyytänyt matkarahoja päästäkseen eteenpäin. Hän ei kuitenkaan

ollut uskaltanut lähettää sähkösanomaa omassa nimessään, mutta oli

koettanut laatia sen siihen muotoon, että vastaanottajat ymmärtäisivät

yskän. Hän odotteli sitten vastausta viikon päivät, mutta kun ei mitään

kuulunut, ja omat rahat hupenivat aivan vähiin, tuli hän Kolyvaniin,

jonne viimeisillä rahoillaan vielä pääsi. Loma-aika oli kyllä jo mennyt

umpeen, mutta se ei ollut niin vaarallista. Kun pisti pari ruplaa

»strashnikalle» käteen, ei asiasta puhuttu mitään. Mutta ellei hän

pääsisi takaisin Tymskojeen, olisi hän hukassa, ja siksi hän pyysi

nyt apua. Sen hänelle heti lupasinkin ja pyysin hänet päivälliselle.

Kun hän kysyi, saisiko olla meillä yötä, suostuin siihenkin, josta

kaikesta hän oli minulle varsin kiitollinen. Ilmoitin tietysti asiasta

pastorille, mutta hänellä ei ollut mitään Veselovskin vierailua

vastaan. Sen verran solidaarisuutta piti aina olla karkoitettujen

kesken.



Veselovski kertoi myös uutisia Tymskojesta. Tuttavamme elivät siellä

vanhaan tapaansa, mutta ikävää elämä siellä oli. Kesällä oli olo

huonompaa kuin talvella, sillä kärpäset olivat maanvaivana. Lavantauti

oli paljon liikkunut kylässä ja siihen oli moni kuollut, m.m. eräs

juutalainen Gutmann, jonka tuttavuuteen viime aikoina siellä jouduimme.

Bischler oli joutunut jonkinlaisiin rettelöihin ja oli siirretty

pieneen kylään Ket-joen varrelle. Resch oli samana kesänä karannut.

Lukkari ja kansakoulunopettaja Afanasjeff olivat joutuneet sotaväkeen

rintamalle.



Kolyvaniin oli Veselovski tullut jo edellisenä päivänä ja ruokapaikassa

tavannut useita siellä asuvia puolalaisia. Mutta hän ei uskaltanut

heille ilmoittaa oikeata nimeänsä, vielä vähemmin millä matkoilla hän

oli. Veselovski oli sitten meillä yötä ja lähti seuraavana päivänä

laivalla pohjoiseen. Sen jälkeen en kuullut hänestä mitään, en saanut

häneltä edes kirjekorttia.









SYNTYMÄPÄIVÄT.





Marraskuu taittui joulukuuhun. Lähenivät kolmannet syntymäpäivät

Siperiassa. Ensimmäiset olivat olleet Tomskissa, jolloin Ellen ja

Majewskikin olivat mukana. Silloin ei niitä muistettukaan, sillä

oli niin paljon muuta ajattelemista. Toiset syntymäpäivät olivat

jo iloisemmat, ja ne vietettiin Kolyvanissa. Silloin oli laulua ja

vieraskäyntejä, ja Ellenkin oli silloin mukana.



Nyt olivat ovella kolmannet syntymäpäivät. Läheni aika, jolloin

karkoitettu oli täyttävä 55 vuotta. Iän paino alkoi jo tuntua

hartioilla.



       *       *       *       *       *



Syntymäpäivänsä varhaisena aamuna nukkui Lappeen tuomiokunnan tuomari

rauhallista Siperian-untaan. Herkät ajatukset ja aavistukset, jotka

lähenevä juhlapäivä ja sen kintereillä kiirehtivä joulu toivat

mukanaan, olivat nyt unten mailla. Niistä ajatuksistaan ei hän ollut

kertonut kenellekään, mutta hänen silmissään oli salaa nähty surullinen

väike, ja se oli koskenut niitten ystävien sydämiin, jotka nyt seisovat

hänen luonaan oven takana, valmiina herättämään hänet laulutervehdyksin.



Yht'äkkiä alkavat nukkuvan korvissa soida ihmeelliset ja tutut sävelet.

Ne tulevat yhä lähemmäksi ja kuuluvat yhä selvempinä. Nyt kuulee hän

sanatkin. Hänelle lauletaan Maamme-laulua.



On suurta herätä unestaan laulunsäveliin, mutta vielä suurempaa ja

valtavampaa on herääminen silloin, kun se tapahtuu kaukana vieraalla

maalla. Mitä Svinhufvud on silloin tuntenut, kun hän keskellä Siperian

pimeyttä on herännyt oman isänmaansa kansallislaulun säveliin, sen

tietävät vain Siperian arot.



       *       *       *       *       *



Suuren juhlapäivän monista kunnianosoituksista on Svinhufvudin mieleen

jäänyt kaunis juhlanäytös, jonka ystävät olivat hänelle järjestäneet.

Hänen nimensä jokaisesta kirjaimesta oli suunniteltu pieni kuvaelma tai

näytelmä jostakin tunnetusta tapahtumasta, ja hän sai itse arvata, mitä

hänen nimensä kirjainta mikin niistä tarkoitti.



Aivan erityisesti hän muisti ne kaksi kuvaelmaa, jotka edustivat

hänen nimensä ensimmäistä ja viimeistä kirjainta, sillä niiden aiheet

olivat Vänrikki Stoolin tarinoista. Alkukirjainta esitti kuvaelma,

jossa nuori Runeberg istui vänrikki Stoolin vieressä kuuntelemassa

hänen kertomuksiaan Suomen sodasta. Stoolin osaa näytteli pastori

Hörschelmann, ja piippu hampaissaan hän oli todellakin kuin ilmetty

vanha vänrikki-ukko. Nimen viimeisen kirjaimen kuvaelma-aihe esitti von

Döbelniä Juuttaalla. Jälleen näytteli pastori pääosaa ollen itse Döbeln

ja leväten vuoteessa musta side otsallaan. Ankaraa lääkäriä esitti Max

von Beauvais. Tähän kuvaelmaan oli sovitettu sanojakin. Ja niin se

antoi vielä elävämmän kuvan Vänrikki Stoolin tarinoista. Hartaana ja

ruotsinkielisin sanoin selitti pastori vuoteeltaan kuin parhain Döbeln

kuulevansa jyskeen Juuttahalta, jossa arpa lankee Suomen armeijan, ja

tahtovansa päästä taudin alta, vaikka takaa kuoleman. Kun lääkäri oli

pyyhkäissyt lääkepullot pois pöydältä, tarjosi pastori veljen sylin ja

kiitti ymmärtämisestä.



Mutta eivät ainoastaan nämä kaksi aihetta Vänrikki Stoolin tarinoista,

vaan myöskin toiset kuvaelmat olivat aiheeltaan syvästi isänmaallisia

ja vaikuttavia. Pastori Hörschelmann oli viikkokausia valmistellut

tätä esitystä, kirjoittanut ja runoillut ja onnistunutkin todella

valmistamaan sellaisen iloisen yllätyksen, että sen muisto on jäänyt

lähtemättömästi elämään kaikkien läsnäolleiden mieliin.



       *       *       *       *       *



Pastori Hörschelmann kertoo Svinhufvudin syntymäpäiväjuhlien vietosta

seuraavaa:



— Jo viikkoja ennen alkoivat valmistelumme suurisuuntaisia esityksiä

varten, joilla aioimme yllättää Svinhufvudin. Olimme päättäneet

vanhan virolaisen tavan mukaisesti muodostaa hänen nimensä

kirjaimista tunnussanoja ja esittää nämä elävin ja puhuvin kuvin.

Oli siis sepitettävä tarvittavat runot teksteihin, opittava ne

ulkoa, harjoiteltava niitä yhä uudelleen ja valmisteltava pukuja.

Erikoista vaikutusta odotimme eräiden Vänrikki Stoolin Tarinoista

otettujen runojen näyttämölleasettamisesta sekä herttua Alban ja

Egmontin kuuluisasta keskustelusta Egmontista, joka oli, kun muistaa

keisarillisen väkivallan ja Svinhufvudin kohtalon, tilaisuuteen hyvin

sopiva. Erään kohtauksen Robinsonista piti viitata hänen isänmaansa

menetykseen ja muutamien oikeuskohtauksien piti muistuttaa häntä hänen

entisestä työalastaan. Niin aikuiset kuin lapsetkin olivat haltioissaan

saadessaan olla mukana valmistelemassa kunnianosoitusta ihailemallensa

ystävälle, ja jokainen oli valmis yrittämään parastansa.



Syntymäpäivän varhaisena aamuna herätti kvartettimme Svinhufvudin

eräällä koraalilla, pienellä motetilla ja Maamme-laululla.

Mieliala oli mitä juhlallisin kaikkien rakkaiden ystävien käydessä

onnittelutervehdyksellään aamupäivän kuluessa. Hänen vaatimaton,

kaikkia suosionosoituksia torjuva esiintymisensä oli liikuttava. Me

olisimme vain toivoneet, että hänen perheensä olisi hänet ympäröinyt

ja että hänen kansansa olisi tietänyt, että hänelle myöskin kaukana

vieraalla maalla ja yksinäisyydessä osoitettiin rajatonta kunnioitusta

ja rakkautta.



Tervehdyskäyntien jälkeen lähetettiin syntymäpäiväsankari kävelemään

ja aloitettiin sillä aikaa hänen huoneensa tyhjentäminen. Kaikki

esineet ja puvut järjestettiin siten, että ne tarvittaessa heti

löytyisivät. Päivällinen syötiin ulkona ruokapaikassa, ja Svinhufvudia

pyydettiin saapumaan vasta myöhemmin. Vaimoni sai tehdä työtä olan

takaa valmistellessaan varojemme mukaan mahdollisimman juhlallista

illallista. Ystävämme saapuivat hyvissä ajoin, ja niin aloitettiin

pukeutuminen ja naamioiminen. Kun meillä oli vain yksi huone yhteisesti

käytettävänämme, sattui äärettömän hassuja välikohtauksia. Niinpä

vaimoni, jolla ei ollut hetkeäkään aikaa ottaa aktiivisesti osaa

esityksiin, sattumalta sisään pistäytyessään huudahti:



»Mutta jo nyt jotakin, teillähän ei kohta enää ole mitään yllänne!»



Kun kaikki oli valmista, saattoi vaimoni Svinhufvudin esiripun eteen

asetettuun nojatuoliin ja istui vapaina hetkinään hänen luonaan.

Eräät kutsutut tuttavat siviilivangit muodostivat pienen ja korkeassa

juhlatunnelmassa olevan katsomon.



Ohjelman loputtua Svinhufvud kiitti meitä herttaisesti. Omasta

mielestämme oli kaikki onnistunut hyvin, ja hänen teeskentelemätön

tunnustuksensa tuotti meille erityistä tyydytystä. Nyt oli kiireesti

korjattava kaikki pois. Jokainen koetti parastaan, ja pian oli

näyttämölaitteiden paikalla katettu illallispöytä. Sen ympärillä,

iloisessa seurassa, viivyttiin myöhäiseen iltaan. Kahvipöydässä aamulla

esittämäni pitkähkön pöytärunon samoinkuin kuvaelmassa esitetyn tekstin

ojensin hänelle illallispöydässä siistissä kuoressa. Hän vastasi

muutamin vaikuttavin sanoin.



Juhla oli Siperian suurin ja onnistunein.



       *       *       *       *       *



Syntymäpäiviensä vietosta Svinhufvud kertoo:



— Joulukuussa 1916 vietettiin minun syntymäpäiviäni. Ystäväni olivat

tehneet suurenmoisia valmistuksia, ja ohjelma oli komea. Sen pääkohtana

oli kuva-arvoitus, jonka lopputuloksena oli minun nimeni. Toiset

kuva-arvoituksista olivat kuvaelmia, toiset näytelmäkappaleita, ja

jokaisen piti esittää yhtä kirjainta minun nimessäni. Esittäminen

ja näytteleminen oli oivallista. Varsinkin ukko Hörschelmann ja

Fuchs sekä Josef Franz Hoffmann, joka pikenttinä oli niin mainio,

olivat erinomaisia, niin että nauroimme aivan katketaksemme. Iloinen

syntymäpäivä tunnelma vallitsi aamusta iltaan.



Pastorinrouvan päiväkirja kertoo asiasta vain muutamin sanoin:



15.12.1916. — Svinhufvudin 55-vuotissyntymäpäivä. Ihme kyllä, hän ei

ollut yhtään huomannut valmistuksiamme. Kaikki luisti erittäin hyvin.

Aamulla klo 8 oli serenaadi, ja klo 3:n aikaan oli kahvi kaikkine

vieraineen, jolloin Costi luki kirjoittamansa prologin. Kuvaelmaesitys

alkoi klo 1/2 5. Klo 8:aan mennessä oli illallispöytä valmiina.



Kun juuri olimme aikeissa istua pöytään, tuli pitkä Hoffmann

ilmoittamaan, että apteekkari ja venäläinen rauhantuomari tulevat

vierailulle. Hän oli ilmiantanut heille syntymäpäivän, luultavasti

katkerana siitä, ettei häntä oltu kutsuttu juhlaan. Niin söi hän mukana

nopeasti illallisen, ja klo 9 tulivat molemmat herrat, jotka muiden

vieraiden lähdettyä klo 10 jäivät istumaan ruotsalaisen punssin ääreen,

mikä luultavasti oli pääsyy heidän tuloonsa. He istuivat klo 1/2 2:een

saakka yöllä, ja me olimme joutua aivan suunniltamme väsymyksestä.



Hoffmann on nähtävästi aivan kykenemätön arvostelemaan, kuka missäkin

on sopiva vieras.



       *       *       *       *       *



On jälleen hiljaista ja yö. Väsymys tulee pian, mutta sitä ennen

kiitävät päivän tapahtumat ohi uneen vaipuvien silmien. Edessä erottuu

ilmiselvään todellinen Döbeln, sankarihahmo, joka sairasvuoteeltaan

nousee taisteluun ja voittoon. Taistelun jälkeen seisoo hän kyyneleisen

tantereen keskellä, sydänyölläpä ajattelee isänmaan kohtaloa, joka on

salattu tuleviin aikoihin ja josta ei tiedä, iloko lie vai itku sille

suotu.









VAPAUTUS.





Siperian juna vaeltaa läpi tammikuisten lumikinoksien. Ikkunat ovat

paksussa huurteessa, ja ulkona on iltayö. Vaunun sisällä yksinäisessä

osastossa palaa kaksi kynttilää, joiden lepattavat liekit valaisevat

Ellen-rouvan kasvoja. Hänen käsissään on neulomus, ja hän on taas

matkalla Siperiaan.



       *       *       *       *       *



Ellen-rouvan matkasta Siperiaan kertoo pastorinrouvan päiväkirja:



10.2.1917. — Asessorinrouva kirjoitti, että hän lähtee matkalle 13 p:nä

helmikuuta.



17.2.1917. — Svinhufvudin huoneessa on kaikki valmiiksi koristettu

asessorinrouvan vastaanottoa varten. Vahinko vain, ettei huonetta voi

koristaa kesän kukilla.



18.2.1917. — Odottaessamme sähkösanoman mukaisesti asessorinrouvaa

vasta klo 6 noudatimme rouva Hoffmannin kutsua ja menimme heille.

Kotiintullessamme löysimme asessorinrouvan jo saapuneena ja yksin. Hän

oli tullut jo klo 4. Alvinekaan, meidän uusi palvelijamme, ei ollut

kotona, vaan oli mennyt auttamaan rouva Beauvais'ta. Vietimme sitten

yhdessä hauskan teetunnin.



20.2.1917. — Svinhufvudit olivat koko päivän huoneessaan, vain

ruoka-ajat olimme yhdessä. Molemmat ovat hieman vilustuneita.



25.2.1917. — Asessorinrouva oli vuoteessa päivälliseen saakka, sillä

hänellä oli pientä vatsakipua.



26.2.1917. — Asessorinrouva oli koko päivän vuoteessa.



28.2.1917 Tänään on myös Svinhufvud sairas.



1.3.1917. —- Asessorinrouva on parempi, mutta Svinhufvud itse jäi

vuoteeseen. Hän tunsi itsensä hyvin pahoinvoivaksi. Kun kuume vain

nousi, kävin lainaamassa Beauvais'lta heidän lämpömittariaan, ja se

osoitti kauhuksemme hänellä olevan kuumetta 39,7°. Onni sentään, että

asessorinrouva on täällä!



2.3.1917. Tohtori tuli ja rauhoitti ja selitti, että luultavasti on

kysymyksessä vain voimakkaampi vilustuminen. Asessorinrouva ei nuku

öisin ollenkaan, vaan valvoo sairaan luona.



3.3.1917. — Asessorinrouva on parempi. Menin hänen kanssaan postia

hakemaan.



4.3.1917. — Svinhufvudilla on tänään jälleen enemmän kuumetta.

Kysymyksessä on luultavasti oikein perusteellinen influenssa.



5.3.1917. Svinhufvudilla on yhä edelleen vähän kuumetta. On niin ikävää

asessorinrouvan vuoksi, vaikka meidän täytyisi olla iloisia siitä,

ettei tauti ole sen vakavampaa laatua.



6.3.1917. — Svinhufvudilla on yhä edelleen vähän korkeampi lämpö.



9.3.1917. — Svinhufvud oli jalkeilla, mutta pysytteli kuitenkin

puettuna vuoteessa.



10.3.1917. — Asessorinrouva meni torille Alvinen kanssa.



12.3.1917. — Costin syntymäpäivä.



       *       *       *       *       *



Eletään jo maaliskuun puolimaita 1917. Svinhufvud on päässyt

influenssastaan, ja Ellen-rouvakin on jälleen terve. On tullut taasen

se aika, jolloin Ellen-rouvan on palattava kotiin Kotkaniemeen.

Mutta eräänä päivänä, kun matkalaukut jo odottavat valmiina, avautuu

yht'äkkiä ovi, ja suuri riemuhuuto kajahtaa korviin:



— Vallankumous!



Vapaus on tullut aavistamatta kuin keskipäivän aurinko keskelle

pimeintä yötä. Se on tullut niin yllättäen, että tuntuu vaikealta uskoa

sitä todeksi.



Seuraavana päivänä aurinko hopeoi puut. Hanget kimaltelevat kultana

kaikkialla. Ihmiset ovat kuin pyhävaatteissaan. Karkotetusta on tullut

vapaa mies. Se on totta sittenkin.



       *       *       *       *       *



Vapautumissanoman saapumisesta ja matkavalmistuksistaan Svinhufvud

kertoo:



— Vaimoni oli helmikuun alussa 1917 tullut Kolyvaniin kolmannen kerran.

Hän oli ollut siellä jo toista kuukautta maaliskuun keskivaiheille, ja

oli juuri aikeissa lähteä pois.



Silloin oli Siperiaankin jo tullut kallis aika. Tavarat rupesivat

loppumaan ja kallistumaan. Sokeriakaan ei saanut enää vapaasti, ja

sokerileipurien piti lakkauttaa toimintansa. Mutta kun laskettiin

voin hintoja, niin huomattiin, että kannatti lähettää sieltä voita

Kotkaniemeen. Vaimoni lähettikin useampia kertoja ison laatikon ja

seisoi postitoimistossa jonossa sotilaiden vaimojen kanssa. Hän oli

juuri lähtöpuuhissa, kun ystävämme Studnitz, joka oli ollut matkoilla

Novonikolajevskissa, toi ensimmäisen sanan:



»Revoljutsia.»



Hän oli Novonikolajevskissa saanut kuulla asiasta, mutta Kolyvanissa

ei siitä tiedetty mitään, vaikka siellä olikin sähkölennätin. Kohta

tuli kuitenkin virallinen vahvistus tiedolle. Koko kaupunki joutui

aivan haltioihinsa, vaikka saksalaiset samoinkuin minäkin olimme aluksi

epätietoisia, tulisiko »revoljutsiasta» meille mitään hyvää. Jos

venäläiset pääsisivät tekemään lujempaa vastarintaa saksalaisille, niin

silloin ei siitä olisi mitään iloa. Mutta arvelimme kuitenkin, että

vallankumous tulee heikentämään Venäjän valtakuntaa ja helpottamaan

rauhantekoa. Sillä venäläiset näkyivät kaikki tahtovan rauhaa.



Seuraavana päivänä tuli lisätietoja vallankumouksesta. Tsaari oli

luopunut valtaistuimestaan, ja hänen tilalleen toivottiin hänen

veljeään. Sitten tuli tieto, että olikin muodostettu väliaikainen

hallitus ja että vallankumous oli levinnyt Suomeenkin. Seyn oli otettu

kiinni ja lähetetty Pietariin. Niin pian kuin tämä tieto tuli, menin

heti poliisikamariin ja sanoin:



»Hyvät herrat, se, joka minut tänne lähetti, on vangittu. Nyt minä

lähden takaisin kotiin!»



Vastattiin, että se kyllä kävisi päinsä, niin pian kuin virallinen

tieto vapauttamisesta saapuisi.



Selitin siihen, ettei poliisin lupaa enää tarvittu, sillä kukaan ei

voisi estää minua matkustamasta, ja siihen oltiin poliisikamarissa

tyytyväisiä.



Päivää myöhemmin, kun olin käynyt poliisikamarissa ilmoittamassa

lähdöstäni, tuli sinne virallinenkin sana. Siinä ilmoitettiin, että

kyllä herra saa lähteä ja että hänet on toimitettava kotiin oikein

juhlallisesti valtion kyydillä. Sitä minä en kuitenkaan jäänyt

odottamaan, vaan kiitin onneani, että pääsin lähtemään rauhassa.



Sitten laitettiin tavarat nopeasti kuntoon, osa myytiin ja osa

lahjoitettiin. Pastori sai kaikki, mitä jäi jäljelle. Munkkipuolikaskin

annettiin hänelle lohdutukseksi, sillä hän oli hyvin surullinen ja

ajatteli, että kuinka hänen vielä käy, kun rouvakin oli juuri vähän

ennen vallankumousta matkustanut Viroon kotiaan katsomaan. Tavarat

saatiin lopulta kuntoon, ja niin sanottiin sitten hyvästi kaikille

vanhoille tuttaville. Venäläiset papitkin olivat saattelemassa, ja

koko kaupunki oli liikkeellä. Noustiin vihdoin rekeen ja ajettiin

Novonikolajevskiin. Pastori ja Studnitz tulivat saattamaan.



Matka luisti hyvin. Novonikolajevskissa mentiin sisälle erään

saksalaisen luo, jonka nimi oli Schirn. Hän oli muistaakseni

maanviljelystavaroiden agentti eräässä amerikkalaisessa firmassa

ja oli ollut jo kymmenen vuotta Venäjällä. Hänen luonaan syötiin

päivällistäkin, mutta yötä oltiin sentään hotellissa. Schirn kävi

aamulla hommaamassa meidän tavaramme asemalle ja junaan. Siellä oli

kauhea tungos, mutta hän sai ne kuitenkin junaan, vaikka pitikin maksaa

ylipainosta puolitoistasataa ruplaa.



Novonikolajevskissakin oli silloin oikea vallankumouskuohunta. Sinne

oli juuri samaan aikaan saapunut idästä päin karkoituspaikaltaan

kuuluisa vallankumouksellinen Breshko-Breshkovskaja, vallankumouksen

»babushka». Hän jäi yhdeksi päiväksi kaupunkiin juhlittavaksi, ja siten

oli junassa vähän väljempää, sillä hänen kanssaan jäi paljon muitakin

matkustajia. Muuten tuskin olisimme mahtuneetkaan junaan, vaikka kyllä

se nytkin oli aika täynnä.



Novonikolajevskissa oltiin illalla kutsuttu johonkin seuraan, en muista

mihin, mutta venäläisiä siellä enimmäkseen oli. Joku esitti siinä

muistokirjan, johon piti kirjoittaa jokin lause. Ei siinä ollut aikaa

miettimiseen, ja niin kirjoitin suomeksi:



»Jokainen kansa on oman onnensa seppä!»



Pastori jäi Kolyvaniin vielä toukokuuhun saakka. Hän ei saanut

Pietarista vapauttamissanomaa, joten hänen täytyi itsensä puuttua

asiaan ja kääntyä poliisilaitoksen puoleen ja kysyä poispääsyään.

Siellä oltiin epäröiviä ja viivytettiin asiaa. Taistelihan Venäjä

edelleen Saksaa vastaan. Silloin ukko pyysi nähtäväksi häntä koskevat

karkoituspaperit. Niistä selvisi, että hänet oli karkoitettu

»valtiollisesti epäluotettavana», siis vanhan, kaatuneen järjestelmän

vastustamisesta. Se tietysti ei enää ollut mikään synti, päinvastoin

ansio, ja niin sai ukko matkustusluvan. Tämä tapahtui toukokuussa,

jolloin Obilla oli jo laivakulku. Niin pääsi ukko helposti

Novonikolajevskiin. Mutta rautateillä rehoitti jo aika »svaboda», minkä

takia matka sieltä Pietariin oli perin vaivalloinen.



Saksalaiset siviilivangit pääsivät kotimaahansa vasta rauhanteon

jälkeen.









VENÄJÄN HALKI.





Ural-vuoret häämöttivät jälleen taivaanrannalla. Vuonna 1914 näkyi

niiltä Aasia ja nyt 1917 Eurooppa. Silloin mentiin Venäjän vankina

kohti tuntemattomia kohtaloita, nyt tultiin vapaana miehenä takaisin

omaan maahan. Tuntui kuin Suomikin olisi näkynyt kaukaa tuhansien

kilometrien takaa.



Ellen ja P.E. Svinhufvud istuivat talven ympäröimässä vaunussaan

ja katselivat, kuinka aurinko kultasi ja lämmitti keväisiä hankia.

Juna, joka aina ennen oli vaeltanut kuin käärme, kiiti nyt ajatusten

lennättämänä huimaa vauhtia.



Tuntui omituiselta nähdä asemilla punaisia nauhoja ja kuulla niiden

kantajien säihkyvin silmin puhuvan vapaudestaan. Kummallinen huuma oli

tarttunut ihmisiin. Puheita ja hurraahuutoja joka asemalla. Päivin ja

öin.



       *       *       *       *       *



Matkastaan Venäjän halki Svinhufvud kertoo:



— Lopultakin lähti juna liikkeelle, Jumalan kiitos. Siperian puolella

saimme olla rauhassa, mutta kun tulimme Jekaterinburgiin, juuri

sinne, missä tulomatkalla oli ostettu jalokiviä ja Ellenille sormus,

niin siellä rautatieasemalla keksi joku, että mekin olimme mukana.

Kun olimme syömässä aseman ravintolassa, nousi joku nuori sivistynyt

venäläinen tuolille ja rupesi pitämään meille puhetta. Hän selitti,

että täällä on eräs suomalainen, joka myös on taistellut vapauden

puolesta ja ollut karkoitettuna ja että hänkin on sosialisti. Silloin

oli jo ollut sanomalehdissäkin tieto, että meidät piti tuoda kotiin

valtion kustannuksella. Puheen johdosta syntyi huuto ja hälinä saliin,

ja minun täytyi muutamin sanoin vastata. Selitin puhujalle sen ohessa,

etten ollut mikään sosialisti.



Jekaterinburgista lähdettäessä oli joka asemalla aina puhujia vastassa.

Puhuttiin vapaudesta ja vallankumouksesta, ja minunkin piti heidän

kehoituksestaan silloin tällöin olla mukana vastaamassa. Toisinaan ei

saanut yölläkään olla rauhassa, kun tultiin selittämään, että »toverit»

ovat odottamassa asemalla. Vologdassa oli oikein jokin komissioni, joka

hoiti vastaanottoa.



Matkalla lähempänä Pietaria tavattiin Polón ja Backberg. Muistan

hyvin, kun joku sanoi, että Miljukoff on junassa. Mutta eihän se

ollut Miljukoff, vaan Polón, joka muistutti häntä paljon. He olivat

myös matkalla kotiin karkoituspaikaltaan Kostroman kuvernementista.

Jälleennäkeminen oli tietysti hauska. Kerrottiin toisillemme, missä oli

oltu ja millaista oli ollut. Polónilta kuulin, että myös Gösta Wasenius

oli ollut karkoitettuna.



       *       *       *       *       *



Perjantaina 23.3.1917 oli Pietarissa ilmestyvässä suomenkielisessä

sanomalehdessä, Inkerissä, lyhyt, näin kuuluva uutinen:



Pietari, maalisk. 5 (P.T.). Oikeusministeri on antanut määräyksen

Suomen eduskunnan puhemiehen, asessori P.E. Svinhufvudin

vapauttamisesta ja hänen tuomisestaan valtion kustannuksella Pietariin.



Viikkoa myöhemmin kirjoitti Inkeri:



— Suuri kansalaisemme asessori Svinhufvud saapui Pietariin

tiistaiaamuna klo 4. Karkoituspaikaltaan oli asessori Svinhufvud

lähtenyt, odottamatta virallista tietoa karkoituksen peruuttamisesta,

heti kun hän oli saanut kuulla kenraalikuvernööri Seynin

vangitsemisesta. Näin ollen hän joutui matkustamaan tavallisissa

matkustajajunissa. Siitä huolimatta oli kuitenkin tieto hänen

matkastaan levinnyt, niin että kaikilla asemilla olivat suuret

kansanjoukot paljon kärsinyttä maanmiestämme tervehtimässä. M.m.

Vologdan asemalla oli laulukuntia ja torvisoittokuntia, jotka suurella

juhlallisuudella ja innostunein puhein toivottivat viattomasti

kärsineen oikeuden esitaistelijan tervetulleeksi vapautuneeseen

Venäjään.



       *       *       *       *       *



Perjantaina maaliskuun 16 p:nä antoi Venäjän väliaikainen hallitus

sähköteitse määräyksen Itämeren laivaston päällikölle, amiraali

Njepeninille Helsinkiin, että kenraalikuvernööri Seyn ja senaatin

puheenjohtaja Borovitinoff oli vangittava. Muutaman tunnin kuluttua

vastasi Njepenin, että vangitsemismääräysten toimeenpano, erityisesti

kenraalikuvernööri Seynin pidättäminen, johtaisi yleiseen anarkiaan.

Väliaikainen hallitus antoi kuitenkin uuden määräyksen, jonka

mukaisesti vangitseminen sitten heti pantiin toimeen.



Samana päivänä kutsui amiraali Njepenin kymmenkunta eri

puolueiden johtohenkilöä luokseen Kretshet-laivalle ja ilmoitti

vangitsemismääräyksistä ja selitti pidätettyjen olevan varmassa

tallessa eräässä panssarilaivassa. Pieninkään värähdys hänen

kasvoillaan ei ilmaissut, mitä hän itse ajatteli. Hän toivoi, että

rauha ja järjestys säilyisi maassa, ja ilmoitti samalla Venäjän

hallituksen virallisen edustajan saapuvan neuvottelemaan tilanteesta

seuraavana päivänä.



Sen päivän iltana, jolloin Seyn vangittiin, oli Helsingissä ihmeellisen

pimeätä ja hiljaista. Sotalaivoissa paloivat punaiset lyhdyt, ja

kaduilla kuului silloin tällöin lyhyitä ja yksinäisiä laukauksia.

Matruusit murhasivat upseereitaan, ja seuraavana päivänä sai myös

amiraali Njepenin surmansa, mutta Seyn joutui vangittuna Pietariin.









PIETARIN VIERAANA.





On keskiyö. Pietarin asemalla puhkuu laiturin vierellä pitkä Siperian

juna viikkoisesta matkastaan väsyneenä. Kalpeiden lyhtyjen valossa

kiiruhtavat ihmiset monine matkalaukkuineen laitureita pitkin

asemahalliin ja sieltä edelleen portailta eteen aukeneville pimeille

kaduille. Suuresta joukosta syrjässä vaeltaa kaksi junasta tullutta,

joiden askelten tahti on hidas ja käynti epävarma. Kukaan ei ole

tietänyt tulla heitä vastaan, ja vieraan miljoonakaupungin hotellit

ovat täynnään matkustajia.



       *       *       *       *       *



Pietarissa-olostaan Svinhufvud kertoo:



— Tällä tavoin sitä tultiin puoleksi hurrattuina ja kovin väsyneinä

Pietariin. Sinne saavuttiin myöhään yöllä. Hotellit olivat kaikki

täynnä, joten emme päässeet minnekään sisään, mutta sitten meidät

kutsuttiin erään rautatievirkamiehen luo yöksi. Hän oli tullut junaan

Vologdasta, ja olimme häneen matkalla tutustuneet. Odotettuamme tunnin

ajan asemalla tuli hän tarjoamaan meille yökortteeria, ja sinne hänen

luokseen mentiin. Nukuttiin jollakin sohvalla ja oltiin tyytyväisiä,

että saatiin katto pään päälle, sillä muuten olisi saatu olla kadulla

koko yö.



Seuraavana aamuna minä menin Hackzellin luo ja kävin hänen seurassaan

tervehtimässä Venäjän väliaikaisen hallituksen jäseniä. Ne olivat

silloin jo palauttaneet Suomelle oikeudet takaisin. Suomelle oli

määrätty eri edustajakin, Roditsheff, joka oli Suomelle hyvin

ystävällinen. Tapasin Kerenskin, joka oli oikeusministeri, ja

Miljukoffin, joka oli ulkoministeri, mutta Ljvoff, pääministeri, oli

niin kiinni töissään, etten pyrkinytkään hänen puheilleen. En muista,

mitä siinä Kerenskin ja Miljukoffin kanssa juteltiin, mutta tietysti

kiitin heitä siitä, että olivat antaneet Suomelle oikeudet takaisin,

ja Kerenskiä kiitin vapauttamismääräyksestäni. Kävin myös Suomen

ministerivaltiosihteerin virastossa, ja siellä olivat Roditsheff ja

viraston virkamiehet vastassa.



Illalla olivat Pietarin suomalaiset järjestäneet meille juhlan.

En muista, keitä siellä oli, mutta rovasti Saarinen oli ainakin

ja nykyinen sotarovasti Malin, joka oli Pietarissa ruotsalaisen

seurakunnan pappina. Paljon siellä oli väkeä. Me olimme kuitenkin kovin

väsyneitä pitkän matkan jälkeen.



       *       *       *       *       *



Perjantaina 30.3.1917 Inkeri kertoo:



— Päivän kuluessa kävi asessori Svinhufvud tuomari Hackzellin kanssa

oikeusministeri Kerenskin luona, joka syleillen ja suudellen toivotti

asessori Svinhufvudin tervetulleeksi lausuen samalla, että ne

vääryydet, jotka niinhyvin asessori Svinhufvudia kuin Suomen maatakin

vanhan hallitusjärjestelmän aikana olivat kohdanneet, tulisivat tästä

puolen korjatuiksi ja jäisivät vain ikäviksi muistoiksi.



Tervehdykseen vastasi asessori Svinhufvud valituin sanoin.



Tämän jälkeen kävi asessori Svinhufvud ministerivaltiosihteerin

virastossa, jossa väliaikainen ministerivaltiosihteeri Roditsheff ja

hänen apulaisensa Protopopoff sekä kaikki viraston virkamiehet olivat

kunnioitettua maanmiestämme vastassa. Tervehdyksen täällä lausui

Roditsheff ja puheeseen vastasi lyhyesti asessori Svinhufvud.



Vielä kävi asessori Svinhufvud päivän kuluessa ulkoministeri

Miljukoffin luona, joka niinikään toivotti hänet pitemmässä puheessa

tervetulleeksi.



Myöskin ovat useat duumanjäsenet lausuneet toivomuksen, että asessori

Svinhufvud kävisi valtakunnanduumassa. Matkasta väsyneenä ja arvaten,

että täällä tulisi loppumattomiin puheita, hän jätti kuitenkin tämän

käynnin tekemättä.



Klo 8 illalla olivat sitten Pietarin suomalaisen ja ruotsalaisen

siirtokunnan jäsenet järjestäneet asessori Svinhufvudille

vastaanottoillanvieton Grand-hotellissa. Tilaisuudessa olivat m.m.

ministerivaltiosihteeri Roditsheff ja hänen apulaisensa Protopopoff

sekä useita muita huomatulta Pietarin venäläisen seurapiirin edustajia.

Suomalaisia ja ruotsalaisia oli tilaisuudessa saapuvilla n. 200 henkeä.



Juhlavieras saapui rouvineen illanviettoon hiukan yli klo 8, ja yleisö

otti hänet vastaan seisaalleen nousten ja vilkkain kättentaputuksin.



Ensimmäisen tervehdyspuheen piti Pietarin ruotsalaisen seurakunnan

kirkkoherra, pastori Malin, kiittäen lämpimin ja valituin sanoin

asessori Svinhufvudia siitä horjumattomasta esimerkistä, jonka hän

oikeuksiemme esitaistelijana oli koko kansallemme antanut.



Tämän jälkeen puhui kapteeni Backmansson venäjänkielellä Roditsheffille

ja Protopopoffille lausuen samalla kiitokset uudelle väliaikaiselle

hallitukselle siitä, että se oli Suomelle palauttanut takaisin entisen,

perustuslakien mukaisen oikeusjärjestyksen.



Roditsheff ja Protopopoff vastasivat samoin venäjänkielisissä puheissa

lausuen toivomuksen, että Suomen ja Venäjän keskinäisissä suhteissa

tulisivat tästä puoleen toiset siteet vallitseviksi kuin kaatuneen

sortovallan aikana.



Pietarin suomalaisten koulujen johtaja Peräläinen kosketteli puheessaan

niitä mullistavia muutoksia, jotka vallankumous muutaman päivän aikana

oli saanut aikaan sekä Suomessa että Venäjällä.



Tämän jälkeen laulettiin Maamme-laulu.



Laulun sävelten vaiettua nousi puhumaan asessori Svinhufvud pitäen

puheensa sekä suomen- että ruotsin kuin myös venäjänkielellä.

Puheessaan teroitti asessori Svinhufvud, ettei hän ole ansainnut niitä

suurenmoisia kunnianosoituksia, joita hänen osakseen on tullut pitkin

matkaa jo Venäjälläkin ja varsinkin nyt Pietarissa. Hän on tehnyt vain

tuomarinvelvollisuutensa. Samalla hän painosti sitä, että oikeuden

horjumattomat ihanteet aina pääsevät loppujen lopuksi voitolle, ja

siksipä niiden puolesta kannattaa taistella silloinkin, kun mielivalta

näyttää hetkeksi kaiken oikeuden tallaavan jalkoihinsa.



Puhe otettiin vastaan myrskyisillä suosionosoituksilla.



Tämän jälkeen seurasi kaunis puhe rouva Svinhufvudille, joka rohkeasti

oli jakanut puolisonsa kärsimykset ja nyt yhdessä puolisonsa kanssa

palasi isänmaataan kohti.



Tämän jälkeen lauloi Pietarin »Nordiska Föreningenin» lauluseura

johtajansa Hoppendorffin johdolla useita lauluja sekä suomen- että

ruotsinkielellä.



Vielä tämän jälkeen puhui vapaaherra Bruun ministerivaltiosihteerin

apulaiselle Protopopoffille kiittäen häntä siitä aivan harvinaisen

väsymättömästä työinnosta ja tarmosta, jota hän oli viime aikoina

osoittanut saadakseen Suomen asioiden hoidon järjestetyksi oikealle

tolalle sen sekasotkun jälkeen, jonka edelliset vastuuttomat maamme

edustajat Pietarissa olivat saaneet aikaan.



Vielä seurasi muutamia puheita ja lauluja illan kuluessa. Mieliala

tilaisuudessa oli tietysti erittäin innostunut.



       *       *       *       *       *



Svinhufvudin lähdöstä Pietarista kertoo Karjala:



— Asessori Svinhufvud lähti Pietarista kotimaataan kohti postijunalla

klo 9.30 aamulla. Vaikka tämä aika Pietarin oloihin verraten katsotaan

vielä sangen varhaiseksi aamuhetkeksi, oli siitä huolimatta asemalle

kokoontunut moniin tuhansiin nouseva väkijoukko sekä suomalaista ja

ruotsalaista että venäläistä yleisöä toivottamaan kunnioitetulle

maanmiehellemme onnellista matkaa hänen kotimaansa portilla.



Kun asessori Svinhufvud rouvineen oli saapunut aseman eteissaliin,

istuttivat nuoret kädet hänet paikalle hätäpikaa hankitulle tuolille

ja kantoivat riemusaatossa ja yleisön eläköönhuutojen kaikuessa

asemasillalle.



Suomen valtionrautateiden puolesta oli Pietarista lähtien varattu

asessori Svinhufvudia ja häntä kotimaahan saattamaan lähteviä

pietarilaisia maanmiehiämme varten erikoinen I:n luokan vaununosasto.

Kun matkatavarat oli sijoitettu siihen, viritti yleisö asemasillalla

laulun »Jos sydän sulia puhdas on» ja »Maamme». Viimeksimainitun

laulun sävelten vaiettua piti Svinhufvud saattojoukolleen lyhyen

jäähyväispuheen kiittäen siitä suurenmoisesta ja sydämellisestä

vastaanotosta, joka hänen ja hänen puolisonsa osaksi oli tullut suuren

ja nyttemmin vapaan Venäjän vapaassa pääkaupungissa, sekä lausuen

ilonsa sen johdosta, että sai palata kotimaahan juuri silloin, kun

meidänkin kansallemme pitkän sortokauden pimeyden jälkeen vapaan ja

valoisan tulevaisuuden aamu kauneimmillaan hymyili.



Puheen jälkeen vielä laulettiin Savolaisten ja Karjalaisten laulut.



Junan liikkeelle lähtiessä kohotti yleisö jyrisevän eläköönhuudon, joka

kauan vielä kaikuna seurasi vitkalleen kotimaahan päin poistuvaa junaa.



       *       *       *       *       *



Edellisenä yönä oli Pietarissa olevan Suomen aseman sähkösanomalaitos

kuumeisella kiireellä naputellut tietoja kotimaahan, asemalta asemalle

ja kaupungista kaupunkiin, että Svinhufvud on tulossa. Kuin kulovalkea

levisi ilosanoma ympäri maan.









SUOMEEN.





    Oi, maamme, Suomi, synnyinmaa,

    Soi, sana kultainen!

    Ei laaksoa, ei kukkulaa,

    ei vettä, rantaa rakkaampaa,

    kuin kotimaa tää pohjoinen,

    maa kallis isien!



Ollaan Suomessa. Sävelet kohoavat valkoisesta lumesta siniselle

taivaalle. Aurinkoinen mäntymetsä on vaiti. Lumiristit kimmeltävät.



Ollilan asemalle on pysähtynyt juna, jonka vaununportailla seisoo

paljastetuin, päin Lappeen tuomiokunnan tuomari. Hän kuuntelee

ja katselee. Kas, kansakoululaisethan siinä laulavatkin, lapset

värähtelevin äänin! Kuinka kummalliselta tuntuukaan! Suomenmaa joka

puolella, kaikkialla, omat lumet, omat männyt, omat kuuset!



Seuraavalla asemalla, Kuokkalassa, odottavat taasen suuret kansanjoukot

lauluin ja kukin, ja samoin sitä seuraavallakin asemalla, Kellomäellä.

On kuin juna kiiruhtaisi yhtämittaista sävelten ja kukkien tietä.



Terijoella virittää tuhatpäinen yleisö »Suomen laulun». Svinhufvud

astuu vaununportaille, hymähtää ja vakuuttaa leikillisin sanoin, ettei

se Siperiaan karkoitus itse asiassa niin peloittava ollut. Eihän siellä

mitään hätää ollut, sai ruokaa niin paljon kuin tahtoi, mutta Suomessa

elettiin puutteessa ja seisottiin jonoissa.



Seuraavalla asemalla, Kaivolassa, on taas lauluja ja kukkia vastassa,

ja niin melkein kaikkialla, Uudellakirkolla, Perkjärvellä ja Säiniöllä.



       *       *       *       *       *



Samana maaliskuun 28 p:nä, jolloin Svinhufvud tuli Pietarista junassa

Viipuriin, oli maan sanomalehdissä uutinen, jossa kerrottiin, että

porvarillisten puolueiden eduskuntaryhmäin ja puoluehallitusten

valtuuskunta hyväksyi edellisenä iltana asessori Svinhufvudin

ehdokkaaksi prokuraattorin virkaan. Näin oli Siperian karkoitetusta,

jota Suomen kansa tervehti lauluin ja kukin, tullut samana päivänä,

kun hän saapui Suomeen, maan lakien ylin valvoja. Svinhufvud, joka

Seynin käsityksen mukaan oli vuonna 1914 rohjennut osoittaa suurta

tottelemattomuutta niin korkeassa asemassa olevaa henkilöä kohtaan,

kuin oli silloinen prokuraattori Kasanskij, oli nyt tullut itse saman

viran haltijaksi.



       *       *       *       *       *



Matkastaan Pietarista Suomeen Svinhufvud kertoo: — Aamulla sitten

lähdettiin. Rajalle saakka ei ollut mitään erikoisempaa, mutta rajan

yli tultua oli jo laulua, ja sitten oli sitä melkein joka asemalla,

missä juna vain pysähtyi. Koululapsiakin oli laulamassa. Olihan

suloinen tunne tulla kotiin, mutta toiselta puolen ei tiennyt, miksi

olot muuttuisivat. Kaikki oli hataraa ja hämärää, ja tulevaisuus näytti

epätietoiselta.









JUHLAVIERAANA VIIPURISSA.





Kuinka erilaisia olivatkaan nuo kaksi päivää Viipurissa, joulukuun

7:s 1914 ja maaliskuun 28:s 1917. Paljon merkillisiä muutoksia oli

tapahtunut välillä. Silloin oli aamuvarhain, pilkkopimeässä, ajettu

yksinäisellä reellä poliisien saattamana vankina kohti tuntematonta

päämäärää, Nyt tultiin kirkkaimpana keskipäivänä takaisin, auringon,

laulujen ja kukkien saattamana.



       *       *       *       *       *



Svinhufvudin tulosta Viipuriin kertoo Karjala:



— Ei liene Viipurin asema milloinkaan ollut niin täynnä yleisöä kuin

eilen päivällä Pietarin postijunan saapuessa. Vaikka olikin arkipäivä,

näytti kuin koko Viipuri olisi kokoontunut asemalle. Tukahduttavaan

ahdinkoon asti oli väkeä tilavalla asemasillalla, odotussalit ja

halli olivat täpöisen täynnä ja tiheät ihmisjoukot liikkuivat

rautatientorillakin.



Kaikki olivat kokoontuneet ilmaisemaan lämpimän osanottonsa asessori

Svinhufvudille, jonka palaaminen kotimaahan oli parhain todistus

sortovallan kukistumisesta. Ja kaikkia elähdytti sama tunne, jonka

tahtoi ilmaista tervehdyksenä tälle huomatuimmalle kansalaisellemme,

jossa on henkilöitynä oikeustaistelumme.



Juna oli myöhästynyt, mutta odotettiin kärsivällisesti, vaikka

tungos oli miltei sietämätön. Vihdoin ajaa juna asemalle Viipurin

torvisoittokunnan soittaessa Suomen ratsuväen marssia. Juna

seisahtuu, asessori Svinhufvud ilmestyy vaunusillalle ja raikas

eläköönhuuto kajahtaa hänelle tervehdykseksi. V.S.B. oli lippuineen

kunniatervehdyksellä ja viritti laulun »Terve Suomen maa» sekä

senjälkeen »Pää pystyyn vain». Tuskin olivat nämä sävelet kaikuneet,

kun musiikkitirehtööri Sivorin johtama sekakuoro aloitti »Suomen

laulun» sekä senjälkeen »Eläköön».



Nuorsuomalaisten naisten ompeluseura antoi rouva Svinhufvudille kukkia

ja seuran puolesta lausui neiti Jenny Elfving tervehdyksen kotiin

palaaville.



Korkea ruusukimppu ojennettiin heille myös Viipurin

Nuorsuomalaiset-yhdistyksen puolesta.



Asessori Svinhufvud vastasi kiittäen kunnianosoituksesta sekä

teroittaen oikeuden voittoa, vapauden merkitystä.



Kohotettiin vielä eläköönhuuto oikeudenvalvojalle, prokuraattori

Svinhufvudille ja V.S.B. lauloi Porilaisten marssin.



Senjälkeen asetettiin Svinhufvud rouvineen tuoleille ja tanakoiden

käsien kohottamana kannettiin molemmat tiheiden ihmisjoukkojen lävitse

rautatien torille, josta hänet V.S.B:n lippu etunenässä saatettiin

Pohjoispankin taloon, pankinjohtaja Lundsonin luo.



Mutta ennenkuin tänne päästiin, jatkuivat kunnianosoitukset

kauppatorilla, jossa myöskin oli suunnaton väen paljous Pankinjohtaja

Lundson oli rouvineen asuntonsa edustalla tulijoita vastassa

kukkastervehdyksin. Pankinjohtaja Lundson lausui tällöin:



»Lausun tervetulleeksi Pekka Svinhufvudin, Suomen ensimmäisen miehen.

Hän on meidän suomalaisten ensimmäinen mies sen vuoksi, että hänen

ihanteenaan on ollut oikeuksiemme puolustaminen, ja sen sitkeyden

vuoksi, jolla hän on niitä puolustanut.»



Agronomi Eero Eerola lausui sepittämänsä runon.



Asessori Svinhufvud vastasi kiittäen vielä kerran vastaanotosta ja

vakuuttaen, ettei hän ole sitä ansainnut ja pitäen sen kohdistettuna

vapauden ja oikeuden asialle. Puhuessaan karkotuksesta lausui hän,

että kyllä sen kestää, ja kestävyyttä luo se tietoisuus, että oikeuden

ja vapauden tunto on kansassa hereillä, että kansa palvelee niitä

ihanteita ja että kansassa elää tietoisuus siitä, ettei vastarinnatta

saa alistua sortajan edessä. Silloin kestää karkoituksenkin mielellään.

Puhuja kohotti kolminkertaisen eläköönhuudon vapaudelle ja oikeudelle

maailmassa ja erittäinkin Suomessa.



Eläköönhuudoin otettiin puheet vastaan, ja lopuksi hovioikeudenneuvos

G.V. Homén piti puheen pyytäen vielä kerran kohottamaan eläköönhuudon

Suomen lainvalvojalle, prokuraattori Svinhufvudille.



Eläköönhuuto kajahti, minkä jälkeen kunnioitetut vieraat siirtyivät

pankinjohtaja Lundsonin asuntoon.



       *       *       *       *       *



Svinhufvudin kunniaksi järjestetyistä juhlapäivällisistä kertoo Karjala:



— Asessori Svinhufvud rouvineen saattoi viipyä Viipurissa vain

niin vähän aikaa, ja varmuus tästäkin viipymisestä oli saatu siksi

myöhään, ettei ollut mitenkään mahdollista järjestää täällä heille

suurempaa sisäjuhlaa, varsinkin kun raatihuoneen sali oli luovutettu

samaksi ajaksi toista tilaisuutta varten. Sensijaan kiiruhtivat

kotimaahan palaavien lähimmät tuttavat täällä kutsumaan heidät klo

4:ksi päivällisille hotelli Andreaan, mihin kerääntyi kaikkiaan lähes

satakunta henkilöä. Täällä puhui ratsumestari Ignatius asessori

Svinhufvudille tervehtien hänessä vapautemme ja oikeutemme etevintä

edustajaa, jolle kohotettiin raikas eläköön.



Asessori Svinhufvud kiitti lyhyesti, huomauttaen, että oikeus lopulta

voiton saa, ja esitti eläköönhuudon Suomelle.



Pankinjohtaja Lundson puhui lämpimästi rouva Svinhufvudille.



Varatuomari Hellstöm tervehti lämpimästi toista Siperiasta palannutta

karkoitettua, päivällisillä läsnäolevaa toimittaja Einar Ottelinia,

joka myös vastasi lyhyesti kiittäen.



Päivällisillä läsnäollut V.S.B. lauloi »Suomen laulun» y.m.



Jo klo 6 päättyivät nämä innostuttavat päivälliset, kun asessori

Svinhufvud silloin lähti ylimääräisellä junalla kotiinsa Luumäelle.



Asemalle oli saapunut joukko ystäviä saattamaan ja yleisöäkin, vaikka

lähtöhetkestä ei ollut ennättänyt levitä tietoa.



Myös saapui asemalle täällä eilen vuosikokoustaan viettäneen

Savo-Karjalan Tukkuliikkeen puolesta kolmimiehinen lähetystö, jonka

nimessä puhui kauppias J. Hietanen kiittäen asessori Svinhufvudia hänen

taistelustaan oikeuksiemme puolesta.



Asessori Svinhufvud vastasi puheeseen.



Vaununsillalla seisten hyvästeli asessori Svinhufvud saattajiaan. Juna

läksi liikkeelle. Eläköönhuuto kajahti. Päät paljastuivat. Suuren

kansalaisemme kookas vartalo näkyi vielä junan sillalla junan vieriessä

pois.



       *       *       *       *       *



Pimeä oli jo tullut. Junanikkunasta näkyivät Viipurin valot nyt

paljon iloisempina kuin marraskuussa 1914, jolloin maailmansota

oli juuri syttynyt. Viipurin linnan muurit seisoivat juhlallisina

vartiopaikallaan. Ne katselivat länteen kiitävää junaa, ja tuntui kuin

nekin olisivat iloinneet oikeuden voitosta.



       *       *       *       *       *



Viipurissa-olostaan ja juhlimisesta siellä Svinhufvud kertoo:



— Viipuriin tultiin, ja siellä olivat suurenmoiset vastaanottajaiset.

Siellä kantoivat junalta tuolilla alas käytäviä pitkin. Sitten mentiin

Lundsonille, ja juhlapäivälliset olivat vielä hotelli Andreassa. Olimme

vain niin väsyneitä koko ajan!



Kunnianosoitusten runsauteen ja suurenmoisuuteen vaikutti tietysti

se juhlatunnelma, jossa kansamme silloin eli, kun pitkä, lähes pari

vuosikymmentä kestänyt puristus Venäjän taholta äkkiä laukesi.









KOTONA KOTKANIEMESSÄ.





Matka jatkuu Viipurista jälleen lauluin, soitoin ja kukin. Juna

solahtelee iloisesti vihellellen valkoisten lumien halki, ja

korvissa kaikuvat jälleen laulut, puheet ja eläköönhuudot. Pimeässä

tuikkivat kylien tulet käyvät yhä tutummiksi, ja tunnin kuluttua

alkaa junan vauhti hiljentyä Luumäen asemalle. Vaunun ikkunasta

näkyvät sankat kansanjoukot, ja hetken päästä vyöryy Maamme-laulu.

Seisotaan paljastetuin päin. Viimeisten sävelten vaiettua astuu esille

opettaja Hirvikallio ja lausuu luumäkeläisten puolesta Svinhufvudin

tervetulleeksi tuomiokuntaansa takaisin. Yksityisten puolesta esittää

tervehdyksen valtioneuvos Helenius.



Vielä ei ole puheiden sarja päättynyt. Nyt astuu esiin paikkakunnalla

olevan venäläisen sotaväen edustaja — sotilaat seisovat kunniavahdissa

pitkin junan sivua -— ja puhuu hänkin puolestaan vapaudesta ja

veljeydestä ja ojentaa lopuksi Svinhufvudille lahjaksi taulun

teksteineen.



Vielä puhuu eräs tataarilainen upseeri heimolaistensa puolesta.



Kun Svinhufvud oli vastannut puheisiin, soitettiin ja laulettiin

Karjalaisten laulu, minkä jälkeen juhlavieraat kukitettiin.



       *       *       *       *       *



— Kas, Reetu on tullut vastaan, no päivää, päivää, kuinkas täällä

jaksetaan?



Reetu kertoilee parhaansa mukaan, laittelee isäntänsä rekeen ja tarttuu

ohjaksiin. Reki vierähtää natisten valkoisessa lumessa, eläköönhuutojen

saattamanapa kotitaival alkaa.



Heti tienkäänteen takana, vasemmalla sivulla, seisoo Erosen käräjätalo.

Kas vain, siinähän se onkin ja valot ikkunoissa! Sama talo, jossa kauan

sitten... niin, niin, jäipä todistajainkuulustelu kesken silloin!



Reki kääntyy jo Salpausselän valtamaantielle. Tuttu tie... Autollapa

mentiin viimeksi samaa tietä, ja ryssien kanssa. Kivijärvikin näkyy

pian, ja aivan lumivalkoisena! Ja tuossa seisoo tien oikealla sivulla

Askolan talo. Nyt kääntyy reki jo viimeiselle metsätaipaleelle.

Jokainen kivi ja jokainen puu tuntuu yhä tutummalta. Toikkalan kylä on

jo edessä ja valoja sielläkin. Niin, niin, tuttuja taloja, ja aivan

samanlaisia kuin ennenkin. Nyt erkanee jo kartanotie. Valkoisesta

lumesta nousevat kuuset kunniavahdeiksi, ja taivaalle korkenevat tähdet

ilotuliksi. Tuossa tienkaaressahan se Ellen seisoi silloin yksin, kun

autolla mentiin ohi! Eipäs tullut huomattua yhtään! No, siinähän on jo

portti, piha, koivut ja Kotkaniemi.



Niin, siinähän se seisoi valkea kartano maaliskuun pimeässä.



— Päivää, päivää, terveisiä vain Siperiasta!



Vain muutaman tunnin ehti Svinhufvud olla kotona Kotkaniemessä, kun

matka jälleen jatkui, ja nyt Helsinkiin. Tuskin kotiin saavuttuaan

ympäröivät hänet jo tuttavat ja sukulaiset, joiden kanssa vietettiin

yhdessä lyhyt iltahetki. Reki vierähti jälleen Kotkaniemen portailta

Luumäen asemalle, josta juna lähti kiitämään länttä kohti.



Sinä yönä, jolloin juna kiiti Luumäen asemalta Helsinkiä kohden, valvoi

Ellen-rouva vaununosastossaan melkein varhaisiin aamutunteihin saakka.

Niin suuri kuin väsymys olikin, ei uni tahtonut kuitenkaan tulla

silmiin. Mieleen muistuivat ja ajatuksissa toistuivat yhä uudelleen

kuluneen päivän monet tapahtumat, saapuminen rajan yli, tulo Viipuriin,

soitot, puheet ja laulut.



Erityisesti oli korviin jäänyt kumajamaan Karjalaisten laulun sävel

ja sanat, jotka matkan varrella kaikuivat alinomaa ja toivat melkein

joka kerta kyynelet silmiin. Tuntui kuin niiden yksinkertaisiin

säkeisiin, joiden kauneutta sävelet niin ihanasti kirkastivat, olisi

ollut kätkettynä jotakin kaikkein pyhintä siitä suuresta onnesta, joksi

Siperian yö oli nyt vaihtunut.









VALTAISA VASTAANOTTO HELSINGISSÄ.





Svinhufvudin saapumisesta pääkaupunkiin kertoo Helsingin Sanomat:



»Asessori P.E. Svinhufvudia vastaanottamaan oli Helsingin asemalle

eilen aamulla klo 9:ksi saapunut Ylioppilaskunta ja Teknillisen

Korkeakoulun ylioppilaat lippuineen. Ylioppilaat, jotka seisoivat

osakunnittain lippujensa ympärillä, muodostivat kunniakujan, joka

ulottui aseman viimeisiltä raiteilta torille asti. Lippuineen

olivat myöskin saapuneet Ylioppilaskunnan Laulajat ja Akademiska

Sångföreningen. Kymmentuhatlukuinen kansanjoukko odotteli

asemasilloilla ja Rautatientorilla ja lähiseuduilla.



Juna saapui klo 10 ap. tunnin myöhästyneenä. Asessori Svinhufvudin

astuessa asemasillalle tervehdittiin häntä eläköönhuudoilla.

Kaupunginvaltuuston puheenjohtaja, pankinjohtaja A. Norrmén lausui:



— Lausun Teidät, vapaan Suomen ensimmäisen pojan, pääkaupungin nimessä

tervetulleeksi!



Tämän jälkeen astui esiin yliopiston rehtori, prof. W. Ruin, joka

yliopiston puolesta toivotti asessori Svinhufvudin tervetulleeksi.

Omaistensa ja ystäviensä seuraamana käveli hra Svinhufvud ylioppilaiden

kunniakujan päähän. Ylioppilaskunnan Laulajain lippu laskeutui hänen

eteensä ja täysilukuinen kuoro lauloi maist. H. Klemetin johdolla 'Yks

voima sydämehen kätketty on ja Akademiska Sångföreningen Olof Wallinin

johdolla 'Porilaisten marssin'.»



       *       *       *       *       *



Kun laulujen kaiku on vaimennut ja eläköönhuudot laanneet, astuu esiin

Ylioppilaskunnan puheenjohtaja, tri Yrjö Kajava, ja lausuu:



»Herra Asessori! Se jakamaton ilontunne, joka Teidän paluunne johdosta

täyttää koko kansamme mielet, on koonnut Suomen Ylioppilaskunnan tänä

aamuhetkenä tänne lausumaan Teille sydämellisimmät tervetuliaisensa.

Surren olemme nähneet, miten vääryys ja laittomuus ovat viime vuosina

olleet vallassa riistäen meiltä oikeuksiamme toisen toisensa perästä.

Mutta samalla on ihailu ja luottamus täyttänyt mielemme saadessamme

kuulla Teidän kaltaistenne miesten lahjomattomasta ja varmasta

esiintymisestä oikeuksiemme puolesta taistellessamme, esiintymisestä,

joka on pakottanut väkivallan harjoittajatkin kunnioittamaan Teitä

ja epäröimään katalassa työssään. Kuin taikavoimalla ovat olot nyt

muuttuneet. Laittomuuden edustajat ovat poistetut, ja valtiollinen

kevät näyttää koittavan meidän kauan sorretulle kansallemme. Teidän

palaamisenne on meille parhaana uuden kevään merkkinä. Sorrettu Suomi

odottaa Teitä, oikeuksiemme esitaistelija, lakiemme korkeimmaksi

vartijaksi ja suuren ja itseuhrautuvan työnne kruunaamaksi

kunniavahdiksi lakileijonamme sivulle. Näissä merkeissä pyydän saada

Suomen Ylioppilaskunnan nimessä lausua Teidät terve tulleeksi takaisin

isänmaahan. Arvoisat kansalaiset ja ylioppilaat:



Eläköön asessori Svinhufvud!»



Kolminkertaisen voimakkaan eläköönhuudon vaiettua vastaa Svinhufvud

seuraavaan tapaan:



»Arvoisat ylioppilaat! Pyydän kiittää teitä siitä suurenmoisesta

vastaanotosta, jonka olette minulle valmistaneet. Se on kyllä liikaa

minulle. Mutta palatkaamme itse asiaan, joka tässä on kysymyksessä,

nimittäin taisteluun oikeuden ja vapauden puolesta äskettäin kaatunutta

sortovaltaa vastaan. Tässä työssä ovat monet kansalaiset olleet mukana.

Siperiassa niitä on ollut, vapautensa on moni kadottanut, ja ennen

kaikkea itse kansaa on kuitenkin elähdyttänyt tieto siitä, että oikeus

ja totuus kyllä kerran vallalle pääsevät, kun vain jaksetaan kestää

ja uskalletaan sen puolesta seista. Minun on sanomattoman hauskaa

palatessani kotimaahan nähdä vapaiden lippujen liehunta tässä, ilman

että niihin sortajat voivat käydä käsiksi. Samoin on minulle erittäin

lohdullista nähdä, että Suomen nuoriso ja sen etunenässä kulkevat

Suomen ylioppilaat ovat niin selvästi käsittäneet, että siveellinen

arvo kansan elämässä on oikeus, totuus ja vapaus, ja että heitä tässä

kohdin lämmittävät mitä parhaimmat isänmaalliset tunteet. Vieläkin

kerran lausun herroille parhaat kiitokseni. Ehkä uskallan pyytää

läsnäolevia huutamaan 3-kertaisen eläköönhuudon meidän reippaalle

nuorisollemme ja Ylioppilaskunnallemme.»



       *       *       *       *       *



Eläköönhuutojen yhä raikuessa kulki Svinhufvud ylioppilasosakuntien

saattamana asematalon edustalla odottaviin vaunuihin, joiden edestä

riisuttiin hevoset, ja eri osakuntien värejä kantavat ylioppilaat

vetivät vaunut torin halki taajojen ihmisjoukkojen muodostamaa kujaa

myöten Mikonkadulle. Kulkueen etunenässä kulkivat Ylioppilaskunnan

Laulajat ja Akademiska Sångföreningen lippuineen, ja vaunujen takana

seurasivat osakunnat. Laulukunnat lauloivat Porilaisten marssia, ja

kummankin puolen seisovat kansanjoukot kohottivat tuon tuostakin

eläköönhuutoja. Siellä missä vaunut kulkivat ohi, kohosivat lakit ja

nenäliinat tervehdykseen.



Tuo matka läpi keväisten, aurinkoisten katujen oli valtava nähtävyys.

Kokonaisen kansan yhteisesti saattamana ajoi Svinhufvud vaunuissaan.

Tuntui omituiselta nähdä hänet siinä keskellä Helsinkiä, suurista

erämaista yhtäkkiä kotimaahan tulleena. Ja Porilaisten marssin sävelet

raikuivat niin komeina, että moniin silmäkulmiin kohosi kyyneliä, jotka

rajaton ilo toi mukanaan.



Kun juhlakulkue oli pysähtynyt hotelli Kämpin edustalle, viritti

Y.L. vielä »Sotamarssin». Sävelten vaiettua astuivat Ellen ja P.E.

Svinhufvud lipunkantajien portaiden eteen muodostamaa kunniakujaa

myöten ovesta sisään, jossa heitä odotti ihana huone kukkia tulvillaan.



Nyt seurasi tervehdyskäyntien, haastattelijoiden ja valokuvaajien

vierailu. Vasta myöhään illalla hiljeni portailla askelten kaiku.

Oltiin vihdoinkin yksin.



       *       *       *       *       *



Helsinkiin-tulostaan Svinhufvud kertoo Helsingin Sanomille m.m.:



»Ja taasen olen tänä aamuna saanut vastaanottaa lukemattomia

ystävyydenosoituksia Riihimäellä, Hyvinkäällä ja Keravalla. Helsingissä

oli yllätys aivan kuvaamaton. Tämän kaiken kunnianosoituksen esineenä

ollessa tuntee itsensä oikein noloksi. En jaksa oikein ajatella,

mitä on tapahtunut. Kaikki tuli niin odottamatta. Olin kyllä kuullut

puhuttavan vallankumouksesta, mutta en saattanut odottaa sitä näin

aikaisin. Olin ajatellut, että jos sellainen tulee, tapahtuu se vasta

sodan jälkeen.»









SUURI KANSALAISJUHLA.





On lauantai-ilta ja viimeinen päivä maaliskuuta. Pääkaupungin upeimman

ravintolan, Pörssitalon, juhlasalissa istuu satalukuinen seurue pitkien

illallispöytien ääressä. Ulkoparvekkeilla riippuu siroissa laskoksissa

iso Suomen lippu, ja sen ääressä on pronssinen lakipatsas laakerien,

sypressien ja palmujen ympäröimänä, ja sivuilla riippuvat Savolaisen ja

Karjalaisen osakunnan liput.



       *       *       *       *       *



Suuren kansalaisjuhlan vietosta kertoo Helsingin Sanomat:



»Juhlavieras astui sisään Helsingin Torvisoittokunnan soittaessa

kapellimestari L. Näreen johdolla Porilaisten marssia ja läsnäolleiden

taputtaessa käsiään. Vieraan johdatti kunniapaikalle vanha

taistelutoveri, neiti Dagmar Neovius asettuen istumaan juhlavieraan

oikealle puolelle. Hänen vasemmalla puolellaan istui rouva Minette

Donner. Rouva Ellen Svinhufvudin johdatti paikalleen yliopiston

sijaiskansleri valtioneuvos Edv. Hjelt. Vastapäätä asessori

Svinhufvudia nähtiin harmaapäinen, mutta vielä reipas vanhus,

valtioneuvos Th. Rein. Hänen oli määrä saattaa vierelleen istumaan

juhlavieraan vanha äiti, joka kuitenkaan ei ollut jaksanut tilaisuuteen

saapua.



Kunniavieraan pöydässä nähtiin vielä valtioneuvos E.G. Palmén, senaatin

molempien osastojen uudet varapuheenjohtajat, senaattorit O. Tokoi ja

Aug. Nyberg, professorit I.A. Heikel ja K.J. Ståhlberg y.m.



Pitkien pöytien ääreen saliin ja parvelle olivat sitten osanottajat

asettuneet, noin 500 kansalaista. Täällä nähtiin kaikki ne maamme

huomatuimmat henkilöt, jotka viime sortokausien aikana ovat

itsenäisyystaisteluumme tavalla tai toisella ottaneet osaa. Useat

läsnäolijoista olivat joko Pietarin synkissä vankiloissa olleet tai

maanpaon kärsimyksiä kokeneet.»



       *       *       *       *       *



Soittokunnan soitettua useita kappaleita kajahtaa fanfaari, ja puhumaan

nousee valtioneuvos Edv. Hjelt, joka lausuu m.m.:



»Monesti olemme näinä päivinä kysyneet itseltämme: onko tämä unta vai

totta. Ehkä paljon onkin unta vain, vaikka sillä on todellisuuden

leima. Kieltämättä on kuitenkin totta, että olemme saaneet takaisin

ja nyt piirissämme näemme sen miehen, jota olemme tottuneet pitämään

kaiken sen parhaimman, ydinterveen ja vankkumattoman lujuuden

perikuvana, mikä vielä kaikesta huolimatta elää kansassamme ja jota

hartaasti haluamme siinä nähdä, vaikkakaan enää emme voi katsoa sitä

runoilijan ihannoivin silmin. Meidän kunniavieraamme on ehkä enemmän

kuin kukaan muu teossa elävöittänyt suomalaisen miehen ihannekuvan.

Mitä hän on uhrannut ja kärsinyt vakaumuksensa puolesta, pannut

alttiiksi oikeuden ja totuuden tähden, sitä ei minun kertoa tarvitse.

Me tiedämme sen, tai oikeastaan, me aavistamme sen täydellisemmin kuin

tiedämme. Mutta siellä kaukana vuosikausia kestäneessä yksinäisyydessä

ja pimeässä, Siperian tundroilla, on varmaan, kärsimysten ja odotusten

hetkinä, tietoisuus tinkimättä täytetyistä velvollisuuksista itseään,

omaatuntoaan ja isänmaatansa kohtaan luonut hänen rintaansa sen

lohdun ja rauhan, mikä on tämän tulevaisuuden uskollinen toveri. Tämä

tietoisuus on elähdyttänyt häntä synkkyyden hetkinä ja pitänyt yllä

hänen uskoansa oikeuden voittoon. Ja usko on voittanut. Väkivallan

aseet, jotka koettivat murtaa hänet ja hänessä lain pyhyyden, ovat

itse murtuneet. Hän on taas rakkaassa, vapaassa isänmaassaan, ja

hänelle aukenevat laajat työalat toimia niiden ihanteiden, niiden

päämäärien hyväksi, joiden puolesta hän on taistellut. Kun me täysin,

ylitsevuotavin sydämin lausumme asessori Svinhufvudin tervetulleeksi,

teemme me sen syvästi kiitollisina kaikesta siitä, mitä hän on tehnyt

kansamme puolesta, voimme sanoa kansamme edestä, vahvistamalla meidän

uskoamme tähän kansaan ja sen tulevaisuuteen. Se esimerkki, jonka hän

on antanut, on paljoa arvokkaampi kuin minkä täydellisin valtiollinen

viisaus olisi voinut luoda.»



       *       *       *       *       *



Edelleen kertoo Helsingin Sanomat:



»Valtioneuvos Hjeltin puheen päätyttyä saapui Suomen ruotsalaisten

yhdistysten keskusliiton lähetystö neiti Annie Furuhjelmin johdolla,

joka mainittujen yhdistysten puolesta esiintoi lämpimän kunnioituksen

tunteet ja ilon siitä, että asessori Svinhufvud oli palannut

kotimaahan. Tällaisena hetkenä, lausui puhuja, on hyvä, että meillä on

keskuudessamme mies, jota kaikki puolueista huolimatta voivat yhtyä

kunnioittamaan. Sellainen on asessori Svinhufvud, joka persoonassaan

yhdistää kaiken, jota pidämme arvossa ja kunniassa.



Herrasväki Svinhufvudia pyydettiin sitten portaille. Pihaan oli

saapunut Arbetets Vännerin lippu etunenässä Helsingin eri ruotsalaisten

yhdistysten jäsenistä kokoonpantu sekakuoro, joka hra T. Sandelinin

johdolla esitti muutamia isänmaallisia lauluja ja kohotti 9-kertaisen

hurraa-huudon kunniavieraalle.



Asessori Svinhufvud kiitti omasta ja vaimonsa puolesta laulusta. Se

kevättunnelma, lausui hän, joka Suomessa kestetyn kovan vuodenajan

jälkeen on noussut, panee uskomaan parempaa tulevaisuutta. Me voimme

nyt paremmin kuin ennen uskoa, että kaikki Suomen kansalaiset voivat

käsi kädessä työskennellä yhdessä. Meillä suomalaisilla on edessä

kysymys, miten kestää suuressa kilpailussa eri kansakuntien välillä.

Siinä kilpailussa vaaditaan pieniltä kansoilta tavatonta kuntoa. Ne

eivät voi luottaa suuriin joukkoihin, vaan yksityisten kansalaisten

kunto on siinä ratkaiseva. Me voimme nyt, järjestäessämme olomme, olla

vakuutettuja siitä, että Suomen kansalaiset voivat työskennellä hyvässä

sovussa; niin että kaikki, jotka tässä maassa asuvat, tuntevat olevansa

kotona täällä, tuntevat, että meillä on täällä parempi kuin missään

muualla maailmassa.»



       *       *       *       *       *



Jälleen on salissa hiljaista. Puhumaan nousee professori I.A. Heikel ja

lausuu m.m.:



»Raskaita päiviä ja vuosia on kulunut siitä, kun kansalaiset viimeksi

näin runsaslukuisina ja niin eri tahoilta maata ovat kerääntyneet

isänmaan pojan ympärille.



Ketä saamme kiittää siitä, että näin voimme kokoontua, että vapaasti

voimme lausua ajatuksemme ja tulkita tunteita, jotka tuskallisesti ovat

mieltämme painaneet. Siihen, että meidänkin maamme, että Suomi on näinä

kevätpäivinä kuullut vapauden siipien suhinan, nähnyt laittomuuden

kukistuvan, kahleet katkottavan ja vankikopit avattavan, siihen

ovat Pehr Svinhufvudin luja oikeudenkunnioitus, hänen järkkymätön

rohkeutensa ja sitkeä kestävyytensä suuressa määrin vaikuttaneet.

Kansan sortajat näkivät hänessä koko Suomen kansan oikeustajunnan

personoituna. Ja siinä eivät he erehtyneet. Se asema, jonka kansan

valitsemat edustajat hänelle antoivat, ja hänen luonteenominaisuutensa

tekivät hänet Suomen kansan tunnuskuvaksi.



Runeberg kuvaa 'Jouluillassaan' erään 1808 vuoden miehen, erään tuosta

harmaasta joukosta Saimaan rannoilla sanoilla 'koruton, luja, tyyni,

rinnassaan raudanluja kunniantunto', jonka piirteet ihmeellisen

sattuvasti kuvaavat suomalaista kansanhenkeä. Voidaan sanoa, että

runoilija on kirjoittanut nämä sanat myöskin siitä jalosta tuomarista

Saimaan rannoilta, jonka ympärille nyt olemme kokoontuneet.



Kuvittelen mielessäni rakkaan vieraamme suljettuna ummehtuneeseen

vankikoppiin tai katse harhaillen aution tundran yli. Yö peittää hänen

kaukana olevan isänmaansa. Raa'at olennot hiipivät pimeydessä ihmisten

asuntojen ympärillä ja häikäilemättä loukkaavat kodin pyhyyttä.

Väkivalta vallitsee ja puolueellisuus jakaa oikeutta. Mammona on

päässyt suureksi jumalaksi. Kaikki jalot pyrkimykset tukahdutetaan, ja

työilo pakenee. Vangin silmien eteen tuolla kaukana kuvastuu surullinen

kuva hänen maastaan.



Onko hän tykkänään kadottanut uskonsa kansansa tulevaisuuteen? Onko hän

vajonnut synkkään epätoivoon? Ei, katsokaa Pehr Svinhufvudia! Katsokaa

hänen taistelijamuotoaan ja tuota iloista varmaa katsetta hänen

silmissään. Hän on kaikesta huolimatta, maanpaon synkkinä vuosinakin,

nähnyt sen päivän, joka nyt on tullut, hänelle itselleen vapauden

päivänä, mutta ennenkaikkea vapauden ja uudestisyntymisen päivänä

hänen rakastetulle synnyinmaalleen. Tämän päivän kohoamista harmaista

usvista on hän auttanut miehekkäällä urotyöllään ja kehoittavalla

esimerkillään. —



Tällaiset ajatukset varmaan maanpaon päivinä täyttivät Pehr

Svinhufvudin suuren mielen. Niin tahdommekin me puristaa hänen

uskollista kättään ja hänen kauttaan ja hänestä lähtevän voiman avulla

yhtyä voimakkaaksi entisyydellemme ja tulevaisuudellemme uskolliseksi

kansaksi.



Sinä, oiva urho, tässä kätemme, tässä kiitoksemme!»



       *       *       *       *       *



Nyt kuuluivat Svinhufvudin sanat:



»Minä en voi sanoin kiittää teitä siitä juhlallisesta vastaanotosta,

joka on tullut osakseni. Tahdon vain lyhyesti vielä kerran huomauttaa,

että minä en voi pitää tätä suurenmoista vastaanottoa kohdistettuna

niin paljon minun henkilööni kuin itse siihen asiaan, josta Suomi

nyt riemuitsee. Oikeustaistelummehan on nyt saavuttanut jälleen

aivan ratkaisevan voiton. Sortovalta on jälleen karkoitettu. Tämän

oikeustaistelun, sen on taistellut Suomen kansa. Tässä taistelussa

ovat tosin yksityiset henkilöt tulleet enemmän näkyviin, etenkin ne,

jotka ovat taistelussa kärsineet, mutta taistelu on kyllä pohjaltaan

ja sellaisenaan Suomen kansan taistelema. Ja tämä on todistuksena

siitä, että oikeudentunto kansassamme on syvälle juurtunut ja on yhä

edelleenkin elävä. Kuluneet vuodet meille opettavat, kuinka tapausten

kulku on meillä ollut aivankuin aaltoilevaa. Me olemme monesti olleet

aallon harjalla, mutta ehkä useammin kuitenkin aaltojen välissä,

niinkin syvällä, ettei valon pilkahdustakaan ole näkynyt. Mutta siitä

huolimatta olemme aina uudelleen tästä asemasta pelastuneet, olemme

taas nousseet aallon harjalle. Kansamme luja usko oikeuteen on se,

joka tässä on ratkaisevan voiton saavuttanut. Tämä saavutettu voitto

on meille tietysti hyvin lohdullinen tulevaisuuteen nähden, ja meidän

tulee vain muistaa, että tämä velvoittaa kansamme edelleenkin pitämään

oikeuden lippua korkealla.»



       *       *       *       *       *



Laulutervehdykselle saapui sitten lippuineen Y.L., joka maisteri

Heikki Klemetin johdolla esitti »Nouse riennä Suomen kieli», loppuosan

»Karjalasta» ja »Vaasan marssin» sekä kohotti juhlavieraalle

kolminkertaisen eläköönhuudon.



Laulajien tervehdykseen vastasi Svinhufvud:



»Vaimoni ja omasta puolestani pyydän teitä lämpimästi kiittää

laulutervehdyksestä. Oli niin iloista jälleen kuulla laulua,

kotimaista laulua, ja nyt kun meille onnen päivä on koittanut, pitää

täällä riemulaulunkin soida. Ollessani Siperiassa, kaukana, täällä

sanotaan, vaikka eihän se niin kaukana ollut, minä kyllä saatoin

seurata myöskin Suomen oloja ja minua ilahdutti, kun huomasin, kuinka

mahtavana ja tenhoisana laulu täällä Suomessa synkimpinä aikoinakin

eli ja kukoisti. Minä saatoin silloin ymmärtää mikä mahti laulussa

kuitenkin saattaa kansalle olla, kuinka meidän kaunis laulumme silloin

lohdutti kirveleviä sydämiä, kun kovat iskut sattuivat, kuinka meidän

laulajamme laulaen uljaita marssejamme ja kansallisia laulujamme

kohottivat rohkeutta ja saattoivat intoa mieliin, silloinkin kun asema

usein näytti varsin tukalalta. Lauluhan on aina ollut suurena mahtina

meillä suomalaisilla, ja sen tuntee ehkä parhaiten, kun on poissa

kotimaastansa. Vasta silloin huomaa, mikä tekijä laulu elämässä on.»



Jälleen nousee puhuja satalukuisen yleisön keskeltä. Maisteri P.J.

Hynninen puhuu juhlavieraalle. Eläköönhuutojen kajahdeltua soittaa

soittokunta Ateenalaisten laulun. Sen jälkeen saapuu Savolaisen

osakunnan lähetystö, johon kuuluvat neiti Anna Moisio sekä herrat R.

Sopanen ja E. Välikangas, ja kutsuu asessori Svinhufvudin osakuntansa

kunniajäseneksi. Sitten tulevat Laulu-Miehet ja virittävät hra Toivo

Murénin johdolla »Pois voihke ja itkun tyrske», »Terve, Suomeni maa!»

ja »Suomen laulun».



       *       *       *       *       *



Nyt nousee tri Tekla Hultin puhumaan Svinhufvudin äidille lausuen m.m.:



»Erottamattomassa yhteydessä isänmaa-käsitteen kanssa on sana

äidinkieli. Se osoittaa, että naisiansa, ja etusijassa äitejä, on

kunkin kansan kiittäminen itse kansallisen erikoisuutensa alkupohjan

hoidosta ja jatkumisesta. Äidinmaidossa, niin sanotaan, imee lapsi

Svinhufvudin äiti, rouva Olga Svinhufvud, o.s. von Becker, itseensä

luonnonlaatunsa. Jos kansalla on valppaita, lujatahtoisia äitejä,

niin on sillä myös valppaita lujatahtoisia poikia ja tyttäriä. Ja

jos itse kukin tarkastamme sisintämme, on kaiketi jokaisen meistä

tunnustettava, että etusijassa äiti oli se, joka jo lapsuudessamme

vuodatti sieluumme sen sointisävyn, joka on muodostanut perussäveleen

elämänsoinnutuksessamme.



Etsimättä astuu tässä eteemme kysymys: minkälainen lienee ollut se

nainen, joka istui Pehr Evind Svinhufvudin kehdon ääressä ja valoi

perussäveleen hänen luonteeseensa?



Meillä ei ole iloa saada tänä iltana nähdä häntä keskuudessamme,

eikä useimmilla meillä ole onnea tuntea häntä henkilökohtaisesti.

Ehdottoman varmat voimme kuitenkin olla siitä, että sen naisen, joka

on kasvattanut Pehr Evind Svinhufvudin ja antanut hänen luonteelleen

ensimmäisen muodostelun ja suunnan, täytyi itse olla jalo ja luja

luonne, olla henkilöllisyys, jolla oli lahjomaton oikeuden- ja

velvollisuudentunto sekä hartaasti isänmaallinen mielenlaatu.



Olemme syvällisesti kiitolliset siitä, mitä hän on Suomen kansalle

lahjoittanut pojassaan ja hänen elämäntyössään. Syvää osanottoa tuntien

ajattelimme häntä, kun hän surukseen sai nähdä nuhteettoman poikansa

rikollisen tavoin väkivallalla raahattavan maanpakoon. Olemme ottaneet

osaa hänen levottomuuteensa tuon pitkän karkoitusajan kestäessä ja

otamme nyt riemuiten osaa hänen iloonsa oikeuden voiton johdosta.

Sydämestämme toivomme, etteivät mitkään pilvet tästä lähin synkistä

hänen nyt seestynyttä elämänsä iltaa.



Asessori Svinhufvud! Rakas kunniavieraamme! Minä pyydän teitä

saattamaan äidillenne, jonka niin kernaasti olisimme tahtoneet tällä

ilonhetkellä nähdä keskuudessamme, tämän kiitollisen ja kunnioittavan

tervehdyksemme.»



Tämän jälkeen kohdisti puhuja sanansa Svinhufvudin puolisolle lausuen

seuraavaa:



»Rouva Ellen Svinhufvud! Miespuolinen puhuja julkilausuisi teille tässä

tilaisuudessa ehkä korein kukkaskielin ritarillisen ylistyksensä.

Minä pyydän vaatimattomasti Suomen naisten puolesta vakuuttaa,

että me olemme ylpeät teistä. Tiedämme, kuinka paljon merkitsee

vastuunalaisessa asemassa olevalle miehelle, jos lähinnä hänen

sivullaan on, ei pintapuolinen olento, joka köynnöksen tavoin luhistuu

kokoon kadotettuaan tukensa, vaan nainen, joka itse tietää, mitä

tahtoo, ja joka oivaltaa miehensä elämäntehtävän. Ainoastaan sellainen

puoliso voi elämän vakavina hetkinä olla miehelleen todelliseksi

avuksi. Hän ei miehuuttomasti valitellen estä miehensä kulkua

velvollisuuden raskaalla polulla. Hän päinvastoin lisää ja elvyttää

hänen rohkeuttaan.



Sellaisen naisen näemme teissä, rouva Ellen Svinhufvud. Pitäkööt Suomen

naiset teitä esikuvanansa. Mitä useampia semmoisia naisia maallamme

on — ja näen useita heistä olevan täällä saapuvilla — sitä useampia

on maallamme oleva miehiäkin, jotka järkähtämättöminä ja pelottomina

noudattavat isänmaallisen velvollisuuden käskyä.



Rouva Ellen Svinhufvud! Kun väkivalta tuhosi teidän kotinne ja riisti

teiltä puolisonne, ette te vaipunut toimettomaan epätoivoon. Te teitte

niinkuin pohjalainen talonpoikaisvaimo, joka levollisena ja neuvokkaana

tarttuu raskaaseen auraan, jonka mies on jättänyt. Varmalla kädellä te

ryhdyitte yksinänne ohjaamaan rakasta Kotkannientänne. Ja empimättä te

niin usein kuin mahdollista teitte tuon pitkän ja vaivalloisen matkan

Siperiaan ilahduttaaksenne ja lohduttaaksenne puolisoanne.



Nyt vihdoinkin on oikeuden ja vapauden hetki lyönyt. Te olette

riemukulussa saattanut puolisonne, ei ainoastaan omaan rakkaaseen

kotiin ja hänen kärsimättömänä odottavan perheensä luo, vaan myös hänen

oman Suomen kansansa luo, joka nyt myöskin näkee tulevaisuutensa aamun

valoisana sarastavan.»



       *       *       *       *       *



Voimakkaat eläköönhuudot kajahtivat, ja niiden vaimennuttua soittokunta

soitti »Suomen laulun». Vielä puhui rehtori Rosenqvist ja sen jälkeen

hovioikeudenneuvos Gadd Viipurin hovioikeuden Krestyssä olleiden

jäsenten puolesta, joita juhlassa myöskin oli muistettu.



Niin jatkui ilta puheiden, soiton ja laulun ääressä myöhäisiin hetkiin

saakka.



       *       *       *       *       *



Kauan tuon suuren kansalaisjuhlan jälkeen eli mielissä sen unohtumaton

muisto. Sinä iltana lausuttiin ensimmäisen kerran julkisuudessa

ajatus Suomen itsenäisyydestä, joka vuosisatoja oli piillyt kansan

sydämessä ja jonka puolesta jääkärit parhaillaan varustautuivat asein

taistelemaan. Aina tuohon iltaan saakka oli tämä kallis ajatus salattu,

mutta nyt, kun sortovalta oli luhistunut, lausuttiin se peittelemättä

julki.



Puheessaan Svinhufvudille sanoi prof. I.A. Heikel:



»Väärinkäsitetään meidät varmasti, jos luullaan, että me pidämme

tavoiteltavana ihanteena sellaista itsenäisyyttä kuin Pohjois-Amerikan

Yhdysvalloilla on toisiinsa nähden. Kieleltään ja tavoiltaan

yhtenäisessä kansakunnassa voivat osavaltiot tyytyä johonkin määrättyyn

itsehallintoon ja jättää suuren joukon kansan elämän olemassaololle

tärkeitä kysymyksiä yhteisen kongressin ratkaistavaksi.



Mutta kansa, joka vuosisatoja on elänyt omaa elämäänsä, joka taistellen

ja vaivoja nähden on kehittänyt oman erikoisen kulttuurinsa, jossa

jokainen täysin sydämin rakastaa äidinkieltään, sellainen kansa tahtoo

myös itsenäisesti luoda tulevaisuutensa.



Siihen tarvittava vapaus ei voi olla mikään armolahja, se on

vuosisatain työllä hankittu oikeus ja sen täytyy olla kaikkien

vaiheiden varalta turvattu ja vakuutettu tosiasia.



Ne ilontunteet, jotka me tunsimme sinä päivänä, jolloin Suomen vanhat

värit kevättuulessa reippaasti räiskyen ja kiihoittavina hulmusivat

päittemme päällä, näiden samojen vapauden ja innostuksen tunteiden

täytyy sydämissämme aina säilyä muuttumattomina, suorittaessamme

isänmaallista työtämme.»



Mutta tuo maaliskuun taitteessa vietetty suuri kansalaisjuhla oli myös

merkillinen siitä, että kesken sen suurten ajatusten lausuttiin myös

ennustus lähenevästä myrskystä.



Eräässä puheensa toisessa kohdassa sanoi prof. I.A. Heikel:



»Mutta meidän, jotka raskaina vuosina olemme niin paljon ajatelleet ja

koetelleet, tulee sanoa itsellemme, että ihmisten parhaimmat ajatukset

usein kärsivät haaksirikon intohimojen myllertämässä meressä. Varmaan

kohoaa suuria vastuksia eteemme ja valtiolaivamme heittäytyy vihaisille

aalloille.»



Kukapa olisi aavistanut silloin, kuinka ihmeellisellä tavalla nuo kaksi

ennustusta sittemmin toteutuivat. Ennenkuin itsenäisyys saavutettiin,

oli valtiolaivamme »vihaisten aaltojen» heiteltävänä.









ISIEN MAASSA.





Hyvin kaukana, tuhansien kilometrien päässä, on kaksi Siperian kylää,

Tymskoje ja Kolyvan, jotka keväisessä auringossa odottavat luntensa

sulamista. Vaiti virtaa Ob jäittensä alla, mutta sen syvyyksissä

myllertävät jo vihaiset ärjyt, jotka odottavat vain sopivaa hetkeä

murtaakseen kahleensa ja näyttääkseen vetensä auringolle.



Siperian vanki ei näe enää Obin virtaavia vesiä, vaan hänen korviinsa

kantavat nyt soittojen, laulujen ja puheiden ihanat kaiut, jotka

humajavat mielessä varhaisesta aamusta myöhäiseen iltaan.



       *       *       *       *       *



Aurinko oli matkalla Suomeen. Lumet sulivat metsistä, ja Kivijärven

laineet loiskuivat taas iloisen vapaina. Kevät kiipesi jo puihin

pukemaan koivuja vihreihin pukuihin, ja ensimmäiset pääskyset

ilmestyivät Kotkaniemen pihalle.



Oli kuin keväisessä yössä olisi kuulunut Suomen kansan yhteinen

sydämenlyönti. Oltiin taas isien maassa, yksimielisen, eheän kansan

keskellä, jonka luo kevät ja vapaus tulivat käsi kädessä.



       *       *       *       *       *



Libaun kaukaisilla kentillä kuului huhtikuun öinä tuhatpäisen

jääkäripataljoonan askelten raskas tahti. Miesten katseet hakivat

taivaalta niitä tähtiä, jotka näkyivät Suomeenkin, jossa elettiin

vapauden suuressa ilossa, tietämättä, että idän taivas ennusti tulta

ja verta. Mutta jääkärit sen aavistivat, ja siksi he puristivat

kivääreitään yhä tiukemmin ja siksi kuului kohta myöhemmin keväisessä

yössä kiväärinlaukausten kimeä kaiku.

















*** END OF THE PROJECT GUTENBERG EBOOK SVINHUFVUDIN KERTOMUKSET SIPERIASTA ***
